"text","cmp_code","eu_code"
"29 Febbraio 1992 Supplemento al n° 8 di LIBERAZIONE.    LIBERAZIONE.   LA SVOLTA A DESTRA.  Avanzano una svolta a destra ed una grave stretta sociale ed economica. Sono minacciati e colpiti i diritti dei cittadini, le condizioni dei lavoratori. Vengono messe in discussione le pensioni, il diritto all’assistenza sanitaria, il diritto alla casa, i servizi sociali, mentre si sviluppa in forme pesanti l’attacco ai salari ed alle occupazione, e la crisi investe le campagne. La pressione fiscale diviene intollerabile per i cittadini onesti, e dilaga l’evasione, in particolare nei redditi maggiori. Si accrescono squilibri ed ingiustizie, la questione meridionale si presenta anche in forme nuove e drammatiche, le donne vengono particolarmente emarginate dalla produzione, l’ambiente è profondamente ferito.  Tutto ciò avviene in un paese avanzato ad alto reddito nazionale, al cui sviluppo economico e sociale hanno cosi fortemente contribuito i lavoratori, anche con le loro lotte politiche e sociali.  Difficoltà e contraddizioni hanno cosi origine in una crisi economica profonda che scuote i maggiori paesi capitalistici, in un’epoca nella quale l’Est europeo è nella morsa di un disastro economico, e assume dimensioni sempre maggiori il divario tra il Nord ed il Sud del mondo, dove è raccolta la grande maggioranza dell’umanità un divario foriero di tragici eventi, dei quali la guerra del Golfo è stata solo una anticipazione. L’Italia è in particolari condizioni di debolezza in ragione della pesante crisi finanziaria della Stato, della fragilità del suo apparato produttivo, del degradi profondo dei servizi pubblici, del deterioramento dell’ambiente, della corruzione del sistema politico. Queste piaghe sono il prodotto di un malgoverno di decenni, di politiche asservite ai grandi gruppi finanziari ed economici, ed influenzate da spinte corporative.  Sarebbe ora necessaria una politica capace di costruire un nuovo tipo di sviluppo, bassato su una profonda riorganizzazione e riqualificazione dell’economia, sulla giustizia fiscale, sul risanamento di una spesa pubblica oggi segnata da profondi sprechi e corruzioni, su di una diversa distribuzione delle risorse, su di una drastica correzione degli equilibri territoriali e sociali, sui valori della differenza e della parità sessuale, sulla promozione dell’ambiente, sulla riforma della Stato sociale e sulla difesa dei diritti dei cittadini. Una politica indirizzata ad un allargamento della democrazia e della responsabilità, della solidarietà, ispirata a forti valori morali.  Ma il sistema di potere muove in tutt’altra direzione. Come è accaduto con la legge finanziaria, alla quale i comunisti si sono opposti per mesi, con ogni mezzo, da soli, in Parlamento, si taglia lo Stato sociale, si colpiscono le retribuzioni, si finanziano i gruppi economici maggiori, si accresce l’ingiustizia fiscale, si accresce la corruzione e la dispersione della spesa pubblica. Si accrescono le spese militari, per far partecipare l’Italia al dominio militare che gli Stati industriali, sotto la guida degli Stati Uniti, esercitano sul mondo.  Le classi dominanti che hanno già menomato e violato la Costituzione repubblicana, preparano cambiamenti istituzionali diretti a concentrare il potere sempre più nella mani di pochi, a soffocare del tutto il Parlamento, e ridurre drasticamente la partecipazione democratica. Sono in atto evidenti e pericolose tendenze autoritarie, parallele alla stretta sociale.  LA CRISI MONDIALE.  Incide pesantemente sulla situazione italiana uno scenario mondiale dominato dall’egemonia degli Stati Uniti dal crollo dell’Unione Sovietica precipitata in un baratro economico ed in drammatici conflitti nazionalistici, mentre cresce un capitalismo selvaggio e avanzano gravi tendenze reazionarie; dal conflitto tra il Nord ed il Sud del mondo. Vengono meno i valori della solidarietà e del progresso, si levano nuovi venti di guerra, emergono nuovi autoritarismi.  LA FINE DEL PCI, LA FINE DELL’OPPOSIZIONE  La svolta a destra e la stretta sociale, le minacce per la democrazia, sono più forti per il vuoto di opposizione che si è prodotto in seguito alla crisi ed allo scioglimento del Partito comunista italiano che ha fatto venir meno un riferimento ideale importante ed una forza di massa della sinistra. E’ in atto un processo che tende, in un modo o nell’altro, ad omologare tutte le forze politiche ai gruppi dominanti. Il Psi è sempre più inserito nel blocco di potere, come prova il suo rinnovato patto con la Dc. Aree importanti di cattolici democratici e di progresso sono sempre più chiuse nella gabbia interclassista di un partito del tutto controllato dai grandi gruppi economici e, nel Sud, dal potere mafioso.  Il Partito democratico della sinistra, con una identità tuttora incerta, punta ad un ingresso nell’area di Governo, o attraverso l’unita con il Psi, che nel periodo preelettorale ha incontrato però serie difficoltà, e che ora è temporaneamente rinviata al dopo elezioni, o con un schieramento trasversale legato ai temi dei referendum e che si estende ai settori moderati della Dc.  Grandi sono perciò le contraddizioni del Pds. Mantiene temporaneamente un piccolo simbolo comunista sotto la Quercia, ma Occhetto ha pubblicamente dichiarato di gioire per la fine del comunismo. Parla di opposizione, ma chiede un governo istituzionale con la Dc e Psi, e in Calabria fa un governo regionale con la Dc legata alla mafia. Critica giustamente l’accordo-bidone dei sindacati sulla scala mobile, ma un suo massimo esponente, Trentin, blocca la legge che proroga la scala mobile. Ha criticato la legge finanziaria, ma ha votato con gli altri partiti per stroncare l’ostruzionismo di Rifondazione Comunista. Ha scelto l’impeachment contro Cossiga, dopo aver per otto mesi contrastato con il voto l’impeachment proposto da Rifondazione Comunista; e ora, pur conducendo sui giornali un’aspra polemica con il Presidente della Repubblica, non compie gli atti decisivi perché il Parlamento si convochi e si pronunci su Cossiga. Accusa i comunisti di dividere la sinistra, ma si rifiuta di partecipare ad una assemblea comune di tutti i parlamentari della opposizione che stabilisca un minimo di piattaforma unitaria.  Anche in conseguenza di ciò si è accelerato il processo di trasformazione della Cgil in un sindacato istituzionale, a guida riformista, legittimato più dal rapporto con i poteri che dal consenso e dalla partecipazione dei lavoratori. Proprio contro questa perniciosa tendenza va sorgendo nei luoghi di lavoro e nel sindacato un movimento che ripropone il sindacato di classe ed antagonista. Il movimento ecologista attraversa una crisi profonda, per le contraddizioni politiche che sono insorte nel suo seno e per la incapacità di proporre un reale progetto alternativo.  UNA FORZA COMUNISTA PER RICOSTRUIRE L’OPPOSIZIONE.  Ricostruire una opposizione politica e sociale, forte e combattiva, è oggi, dunque, un compito primario. Solo da questa opposizione potrà nascere in futuro un’alternativa democratica e di sinistra. E’ questo l’obiettivo fondamentale che oggi persegue il Partito della Rifondazione Comunista, e per il quale esso chiede forza e consenso nelle prossime elezioni politiche.  I comunisti considerano essenziale l’unità di tutte le forze democratiche e di sinistra: ma questa unità ha un fondamento serio solo se si realizza non con intese precarie e pasticciate, ma intorno ad un progetto forte di opposizione, senza ambiguità ed equivoci. Punti fondamentali di un programma unitario devono essere la difesa del salario contro gli attacchi che oggi vengono mossi, a partire da quello contro la scala mobile una politica del lavoro che faccia fronte alle drammatica crisi Industriale e dell’occupazione; la difesa e la riforma del settore pubblico contro la crescente subordinazione dello Stato ai grandi gruppi privati; la difesa e la riforma dello Stato sociale a cominciare dalla sanità, dalle pensioni, dai servizi comunali i drastici tagli alle spese militari, che liberino risorse per la spese sociale e per il rilancio produttivo la difesa della proporzionale e dei valori democratici contro le tendenze presidenzialistiche e maggioritarie.  In tal senso i comunisti rivolgono un appello politico al confronto ed all’unità alle altre forze politiche e in primo luogo al Pds. Il consenso elettorale che sarà ottenuto dal partito della Rifondazione Comunista sarà utilizzato per fare avanzare l’unità sinistra.  Non ha senso invece accusare Rifondazione Comunista di avere diviso la sinistra, come pure fanno alcuni esponenti del Pds. La verità è che l’obiettivo ambizioso di cancellare il Pci e di sostituirlo con un partito non comunista pur grande e più forte è miseramente naufragato, e l’iniziativa di Rifondazione ha comunque mantenuto una indispensabile aggregazione di forze comuniste frenando lo sfascio della sinistra. Ma, soprattutto, la nascita di Rifondazione Comunista offre un ancoraggio a sinistra, riattiva una tendenza di sinistra e di opposizione nelle altre forze, contesta il loro sbandamento a destra e la loro omologazione al potere è nell’interesse generale della sinistra, delle opposizioni, dell’alternativa.  ATTUALITÀ DEGLI IDEALI COMUNISTI.  La ricostruzione dell’opposizione parte dai comunisti, perché nel nostro paese è stato il partito Comunista Italiano, pur con i suoi limiti, la forza essenziale dell’opposizione, della difesa dei diritti e delle libertà e la sua crisi ha avuto gli effetti devastanti che si vedono. Ma c’è una ragione più profonda per rifondare una moderna forza comunista. Essa corrisponde, infatti, agli ideali di libertà, di eguaglianza, di eliminazione di ogni sfruttamento, di pieno sviluppo della democrazia. Quello che è crollato ad Est non è il comunismo: sono crollati regimi, nati originariamente dalla Rivoluzione d’Ottobre - che resta un momento alto e positivo della storia - ma che ne hanno successivamente contraddetto gli ideali di liberazione, caratterizzandosi invece con forme di autoritarismo burocratico e militare.  I gruppi dominanti vogliono identificare il crollo dei regimi dell’Est con la fine del comunismo, perchè sperano cosi di reprimere per sempre le aspirazioni alla libertà ed all’uguaglianza. Ma l’ideale comunista non è scomparso, e continuerà ad illuminare il cammino dell’umanità, anche se esso deve essere ripensato alla luce di nuovi problemi e dei nuovi scenari mondiali e di una critica seria dell’esperienza del cosiddetto socialismo reale. Per noi esso corrisponde alla concezione più avanzata della democrazia, ed è nettamente alternativo ad ogni forma di dittatura e di oppressione comunque motivata. Parte dalla grande lotta dei lavoratori per l’eliminazione dello sfruttamento, della subordinazione, dell’alienazione, e si allarga ai grandi temi moderni dell’ambiente, della parità e della differenza tra gli uomini e le donne, del superamento del tragico conflitto tra il Nord ed il Sud secondo gli ideali di un nuovo internazionalismo.  LE PROPOSTE DI RIFONDAZIONE COMUNISTA.  Sulla base di questi orientamenti, il partito della Rifondazione Comunista si presenta alle elezioni politiche in tutte le circoscrizioni, al Senato ed alla Camera dei Deputati, con un programma che si può riassumere nei seguenti punti:    A) LA PACE, IL DISARMO.   La pace e un disarmo radicale, l’indipendenza di tutti i popoli e una nuova collaborazione a pari dignità tra di essi, sono criteri ispiratori che i comunisti propongono per la politica estera dell’Italia.  L’idea che un ordine mondiale possa essere garantito da una gigantesca alleanza militare tra i Paesi economicamente più avanzati, che stabilisce il suo dominio sull’immensa maggioranza dell’umanità contraddice i principi di eguaglianza e solidarietà ed è una tragica illusione destinata a sfociare in interminabili e terribili conflitti. Il grande tema del secolo che si apre è invece quello del riequilibrio tra il Nord ed il Sud del mondo, superando i meccanismi di sfruttamento, i drammatici divari esistenti nel reddito e nelle condizioni di vita, i nazionalismi, le guerre; in un intreccio profondo con la questione ambientale che sempre più richiederà modifiche radicali del modello di sviluppo.  Rifondazione Comunista dunque ripropone la scelta di fondo contro la guerra, si batte contro il nuovo spirito “interventista” che è riemerso anche in Italia e in Europa dopo la guerra del Golfo, vuole affermare sempre più nei rapporti internazionali il principio della non violenza.  Perciò siamo per la liquidazione delle alleanze militari, per lo scioglimento della Nato e comunque perché l’Italia esca da questo patto militare il cui fine - soprattutto dopo lo scioglimento del Patto di Varsavia e la disgregazione dell’ex Urss è solo quello di esercitare il dominio verso il Sud del mondo e anche verso l’Est.  La stessa prospettiva dell’Unità Europea va ormai ripensata. Bisogna pensare ad una Europa che va dall’Atlantico agli Urali, con un sistema di sicurezza collettiva - senza la Nato e senza l’Ueo - che si organizzi invece sulla Csce, con tutti i Paesi europei collocati su un piano di parità.  Solo così si possono evitare in Europa ulteriori disgregazioni e conflitti. La stessa drammatica vicenda jugoslava dimostra che senza una nuova visione dell’Europa e della sua sicurezza non si evitano e non risolvono i conflitti.  D’altro canto sono già evidenti molti sintomi del fatto che sulla vecchia strada della Cee, della Nato e dell’Ueo, l’Europa si trova sempre più stretta tra la dipendenza dagli Stati Uniti e la prospettiva della rinascita di una “grande Germania”. Nè l’una né l’altra di queste prospettive può assicurare la pace, la stabilità e la crescita democratica dei Paesi e dei popoli europei. Né, d’altro canto, favorisce la costruzione tra le sue sponde del Mediterraneo; questione ormai decisiva per il futuro dell’Italia e dell’Europa. La stessa questione - sempre più pressante - della immigrazione si può affrontare positivamente solo in questo quadro.  Diversamente - come già sta avvenendo - essa diventa fonte del rilancio in Europa delle spinte razziste e xenofobe e alimento a nuovi pericoli di destra e persino di tipo nazista.  Coerentemente a questa visione i comunisti si batteranno per una drastico riduzione delle spese militari, per allontanare dall’Italia le basi militari straniere; si batteranno fino in fondo contro la costituzione della “forza di pronto intervento” nell’ambito Nato e Ueo, e comunque perché l’Italia non vi partecipi, e non proceda sulla via della formazione di un esercito professionale. Al contrario si può e si deva andare ad una ulteriore riduzione della leva militare in una visione esclusivamente ed effettivamente difensiva delle nostre forze armate.  Conseguentemente l’impegno politico e nuove risorse materiali - invece che alle armi e alle guerre - vanno indirizzate ad un vero aiuto ai paesi della fame e del sottosviluppo riformando radicalmente la “cooperazione allo sviluppo” e valorizzando il volontariato e l’azione di tutti coloro che contro le armi e la guerra, fanno obiezione fiscale o altre forme di impegno civile e morale.  In questo quadro, i comunisti ripropongono a tutti i pacifisti e i democratici, l’impegno alla lotta per i diritti dei popoli - a cominciare da quello palestinese - per il rispetto della dignità di tutti i Paesi - oggi Cuba è particolarmente minacciata dal blocco economico attuato dagli Usa -, per la crescita della democrazia e l’affermazione dei diritti umani in ogni parte del mondo, in qualsiasi regime politico-sociale e prima di tutto in quelli che vogliono ispirarsi alle idee del socialismo.    B) LA DEMOCRAZIA.   Alla svolta autoritaria contrapponiamo la piena attuazione della Costituzione e dei valori che essa esprime. Democrazia, trasparenza, partecipazione dei cittadini possono essere raggiunte se si svincolano le istituzioni dall’attuale grave soggezione ai grandi gruppi finanziari ed economici, si eliminano i meccanismi di corruzione, si riduce l’accentramento burocratico, si introducono semplicità, chiarezza, partecipazione democratica nei meccanismi istituzionali.  Per questi fini Rifondazione Comunista propone la riduzione del Senato e della Camera dei Deputati ad un’unica Assemblea Nazionale, con quattrocento eletti, che si concentri sulle grandi leggi di programmazione e sul controllo della spesa pubblica, con un radicale decentramento di poteri e di competenze alle Regioni ed alle Autonomie locali; agisce perché si preservi rigorosamente l’autonomia della Magistratura, con una modernizzazione della giustizia che ne assicuri il rapido e trasparente funzionamento; punta ad una forte burocratizzazione dell’amministrazione pubblica, sia a livello centrale sia periferico, con una semplificazione dei controlli che ne accresca l’incisività, una piena tutela dei diritti del cittadino utente, una effettiva partecipazione della comunità alle scelte che contano; persegue la crescita di ogni forma di autogoverno e di autogestione. La crisi, e in talune situazioni, lo sfascio della pubblica amministrazione, segnata da inefficienza, autoritarismo e corruzione è oggi avvertita fortemente dai cittadini, e costituisce un peculiare problema italiano, e una conseguenza del lungo dominio democristiano. La tendenza va rovesciata radicalmente: sia con l’accentuato processo di burocratizzazione, di semplificazione delle procedure, di partecipazione, sia con una responsabilizzazione dei funzionari, e una profonda moralizzazione. L’amministrazione pubblica deve essere al servizio della collettività, nella trasparenza e nella efficienza, eliminando le gravi interferenze dei partiti, delle lobbies private, di grandi gruppi finanziari, che oggi privano i cittadini dei loro diritti.  In questo quadro ha un ruolo di primo piano la questione morale, tema essenziale di una società civile. Porre la questione morale, assumendo questo rigoroso principio come erto di misura, significa cogliere l’intreccio profondo, ormai organico, che vi è tra la diffusa corruzione, la criminalità organizzata, i poteri della mafia e della camorra ed il sistema politico nel quale viviamo, le sue strutture di potere. Non basta, dunque, anche se è necessario, cercare di moralizzare la pubblica amministrazione, rendere più efficaci Magistratura e Polizia; occorre muta quel sistema politico quelle strutture di potere, rompere alle radi gli intrecci politici che soffocano la società.  Lo svincolo dello Stato dal dominio dei grandi gruppi finanziari, un processo di radicale decentramento e di burocratizzazione che si apra a forme nuove di partecipazione o di controllo dei cittadini, la separazione della politica dalla gestione, una radicale modifica della disciplina degli appalti, la fuoriuscita di una larga parte del Paese dall’illegalità diffusa che la domina, l’aggressione alle piaghe sociali della disoccupazione, dell’emarginazione, degli squilibri territoriali e sociali sono il terreno sul quale si attua la questione morale e richiedono un cambiamento essenziale dello Stato e della società che solo un forte, esteso movimento popolare di massa può determinare.    C) I DIRITTI CIVILI.   La determinazione e l’attuazione dei diritti civili è un impegno essenziale dei comunisti, a partire dalla grande questione della parità e della differenza dei sessi, sino alla tutela dei diritti dei cittadini, ad ogni forma di difesa della libertà, alla lotta contro il razzismo e la discriminazione.  In questo quadro vanno respinte le misure autoritarie e repressive che hanno preteso di combattere il flagello della droga, ed in realtà non l’hanno affatto contenuto, hanno reso più remunerativo lo sciagurato commercio di queste sostanze, ed hanno menomato libertà e diritti individuali. Un accento forte va invece messo sulle varie forme di recupero dei tossicodipendenti, a partire dalle iniziative volontarie che sono in campo, e sull’isolamento e sulla punizione dei trafficanti. Misure di liberalizzazione che riducano il valore delle droghe, isolino il loro commercio, e rendano più facile la prevenzione e le cure devono essere perseguite con attenzione e serietà.    D) LA PARITÀ E LA DIFFERENZA TRA I SESSI.   I comunisti si battono per una piena parità dei diritti effettivi delle donne e degli uomini, nella produzione ed in tutta la società; ma questa parità, se valorizza la differenza sessuale, comporta grandi mutamenti nell’organizzazione della società, nei modelli di vita, nella cultura.  Le donne, oggi, pagano per prime, il prezzo della crisi, prime ad esser licenziate, prime ad essere sacrificate sull’altare delle compatibilità economiche, nonché principale capro espiatorio di tutte le campagne conservatrici volte a mettere in discussione i diritti dell’autodeterminazione che le donne hanno conquistato.  La cultura delle donne, nella società e nella politica, ha disegnato nuovi importanti percorsi di liberazione. Le donne che hanno scoperto il valore della differenza sessuale non chiedono semplicemente di sedersi al tavolo degli uomini, ma vogliono ridiscutere la logica dei ruoli, dei tempi, degli spazi nelle nostra organizzazione sociale.  La lotta delle donne è forza della sinistra. Voglamo imparare il linguaggio della differenza e della libertà femminile. Anche questo è comunismo.    E) L’AMBIENTE, LO SVILUPPO SOSTENIBILE.   La questione ambientale è dominante nella nostra epoca. Ormai l’interrogativo cruciale riguarda la possibilità che il tipo e la struttura dello sviluppo che conosciamo sianocompatibili con la conservazione dell’ambiente, o invece entrinovin conflitto insanabile con esso, con conseguenze catastrofiche per l’umanità: è il tema dello sviluppo sostenibile. Grandi eventi planetari - l’effetto serra che modifica le temperature e le condizioni di vita, e il buco che si produce nell’ozono in conseguenza dei contenuti delle produzione e dei consumi - incombono ormai sulla terra. Ma l’insostenibilità dello sviluppo attuale manifesta poi ai diversi livelli: per esempio poiché appare impossibile estendere a tutta l’umanità gli standard i consumi di energia dei Paesi avanzati, o con processi di inquinamento che no con frequenza crescente nella vita quotidiana, dalla diffusione di malattie gravi alle paralisi del traffico delle grandi aree urbane.  La grande questione che si pone esige la modifica del tipo, della struttura, dei livelli di sviluppo per renderli compatibili con l’ambiente. E ciò richiede una trasformazione della produzione, dei servizi, della produzione e del consumo dell’energia, dei modi di vita. Una trasformazione che in taluni casi impone limiti e sacrifici di modelli di consumi indotti, ma in moltissimi altri casi comporta un miglioramento forte delle condizioni di vita e dei rischi connessi al deterioramento ambientale.  Una siffatta trasformazione è incompatibile largamente con i meccanismi capitalistici di accumulazione e di sviluppo, con la logica del profitto.  Richiede una seria programmazione, ancorata a nuovi parametri, a nuovi criteri, a nuove logiche; ed è dunque una componente importante della prospettiva socialista. La crisi del movimento verde nasce, al fondo, proprio dalle sue incapacità di porre le questioni di fondo della trasformazione economica e sociale, e di dare alternative positive e avanzate alla questione della sostenibilità dello sviluppo. Il movimento verde, che comunque ha assoluta funzione preziosa, ha trovato un limite decisivo nel suo sviluppo o nella proposizione di divieti radicali senza alternative reali, o nel tentativo di conciliare l’ecologia con il sistema capitalistico.  Il movimento comunista che ha assunto con grave ritardo e tra molte contraddizioni la questione ambientale, deve farne, invece, un tema centrale, ed oggettivamente assumere responsabilità grandi anche per la crisi del movimento verde. Noi affermiamo qui questa priorità generale. Ma la facciamo poi vivere in ognuna delle questioni programmatiche; la conversione ecologica dell’economia, i modelli di sviluppo industriale ed agricolo, i trasporti e i servizi, l’energia (risparmio energetico e crescita di fonti alternative), l’assetto del territorio e delle città, la grande questione dei rifiuti.    F) UN NUOVO SVILUPPO.   La riorganizzazione dell’apparato produttivo comporta l’orientamento ad un nuovo tipo di sviluppo. C’è da riequilibrare e modernizzare l’industria, sviluppandone i settori fragili, intensificando la ricerca, e da trasformare l’agricoltura in direzione di un sistema agro-industriale; c’è da sciogliere il grande nodo dell’energia, sviluppando le forti alternative e praticando su larga scala il risparmio energetico, che può incidere cosi largamente sui consumi senza ridurre la qualità della vita; c’è da riorganizzare su basi nuove il sistema dei servizi, a partire dai trasporti. Grandi settori industriali, decisivi per il futuro dell’economia; sono in una crisi profonda, per la carenza delle dimensioni e della ricerca, nonostante l’ingente flusso di risorse pubbliche ai grandi gruppi privati: esemplari sono in casi dell’informatica, con la crisi Olivetti, e della chimica, con l’allucinante vicenda della Montedison e della Enichem. Distorto è poi il peso dominante che la produzione di automobili e di camions ha nella struttura industriale italiana. In generale occorre perseguire un riequilibrio, una concentrazione di risorse pubbliche e private in grandi “poli” industriali, una finalizzazione programmata dell’ingente trasferimento di risorse pubbliche all’industria, oggi praticamente a fondo perduto, senza programmazione, e con il privilegio di pochi grandi gruppi privati. Inoltre è mancata, e deve invece realizzarsi una politica di oculato sostegno alla media e piccola industria e all’artigianato, oggi minacciata da seria crisi in più comparti, per effetto della unificazione europea.  Nell’agricoltura, poi, è insorta una grave crisi, in relazione alle vicende della Comunità economica europea, al’insufficiente trasformazione di settori vitali, cui ora si aggiunge un aumento della pressione contributiva sui coltivatori diretti. Occorre dunque, avviare i processi di trasformazione, tutelare i! reddito dei coltivatori diretti, ripensare e rinegoziare il ruolo internazionale dell’agricoltura italiana.  Ma tutto il nuovo sviluppo deve essere poi collegato a quella che si usa ormai chiamare la conversione ecologica dell’economia, una sua trasformazione che assuma l’ambiente come condizione essenziale. E la conversione ecologica dell’economia acquista una dimensione concreta se si cala nelle politiche di settore: le nuove fonti di energia, il trattamento dei rifiuti, la programmazione del territorio, nuovi metodi di produzione, un sistema dei trasporti svincolato dal dominio della motorizzazione privata, una nuova edilizia, un nuovo modo di essere dell’agricoltura. E’questa grande rivoluzione scientifica, culturale, tecnica del nostro tempo, con estese conseguenze su tutta la società.    G) LA POLITICA DEL LAVORO.   I processi di trasformazione devono garantire l’occupazione e adeguati livelli reali delle retribuzioni, ponendo fine ai divari spesso enormi che in esse si registrano, e che non hanno nulla a che fare con il necessario riconoscimento delle professionalità e delle capacità.  Le retribuzioni italiane non sono affatto, come invece si sostiene, superiori a quelle di altri paesi industriali, e sono invece appesantite da eccessive contribuzioni sociali e menomate da un oppressivo prelievo fiscale. La difesa del valore reale delle retribuzioni, ed il loro adeguamento sono del tutto compatibili con le esigenze del mercato, se si avviano adeguati processi di riorganizzazione produttiva, se si riducono quelle contribuzioni, e si riporta la pressione fiscale a livelli equi eliminando l’evasione dei grandi redditi. Per questo ci opponiamo al taglio della scala mobile e abbiamo proposto la proroga per legge.  Se l’occupazione si garantisce prima di tutto con lo sviluppo e con la sua qualità, le leggi in vigore non consentono di governare in modo adeguato i problemi della mobilità e i diritti dei lavoratori. Occorre dunque giungere ad una riforma dell’organizzazione della mobilità, che comprenda l’attuale cassa integrazione, il collocamento, i prepensionamenti, e, per i giovani nel Mezzogiorno, forme di salario minimo garantito che non abbiano carattere assistenziale ma si colleghino alla formazione, ad attività socialmente utili, all’attività produttiva.  La battaglia per una nuova politica del lavoro esige un sindacato di classe, antagonista democratico, che sia diretta espressione dei lavoratori, e non dominio delle burocrazie. All’incredibile invito alla scissione della Cgil fatto da Trentin, opponiamo invece una battaglia politica e sociale volta a restituire alla Cgil il suo carattere democratico e di classe. E perciò ci battiamo anche perché le rappresentanze sindacali sui luoghi di lavoro siano tutte elette dal basso, nella forma più democratica e unitaria. È l’intera condizione degli operai, dei tecnici, degli impiegati, che oggi è sotto un pesante attacco nei luoghi di lavoro: cresce l’autoritarismo, si calpestano i diritti all’ambiente, ad una contrattazione dei ritmi e della organizzazione del lavoro, in una direzione che nei fatti contraddice nel modo più pieno la conclamata ricerca della qualità totale. Sono necessarie, dunque, non solo una generale solidarietà di classe e un impegno politico a tutto campo per spezzare la tendenza negativa in atto, ma appare essenziale la ripresa della contraddizione democratica dei lavoratori, battendo nei fatti gli orientamenti ad una perniciosa centralizzazione totale del potere contrattuale.    H) RIFORMARE FISCO E SPESA PUBBLICA.   Un nuovo corso economico richiede una radicale riforma del prelievo fiscale e della spesa pubblica, con una redistribuzione delle entrate ed una nuova allocazione delle risorse pubbliche: una operazione di grande spessore, capace di incidere in progressione sul bilancio pubblico per decine di migliaia di miliardi l’anno. Essa, introducendo criteri di giustizia e di moralità, renderà disponibili risorse cospicue per il rientro dell’anomalo disavanzo pubblico, per il rilancio e la conversione dell’economia, oltrechè per la difesa e la riforma dello Stato sociale.  La pressione del fisco sul reddito nazionale ha ormai separato in Italia i livelli europei. Ma essa è in parte vanificata dalla massiccia evasione fiscale, illegale e legale (con il sistema complesso delle agevolazioni) e poggia sulla tassazione soffocante dei redditi da lavoro e dei contribuenti onesti. Cosi oggi pensionati e lavoratori dipendenti pagano 42 lire ogni 100 di reddito, i redditi da capitale 22 su 100 lire di reddito, e sul lavoro dipendente si poggia la massima parte del bilancio dello Stato, mentre l’evasione si concentra sui redditi più alti. Le risorse cospicue cosi reperite vengono poi dilapidate de una spesa pubblica gonfia di sprechi enormi, costi dilatati, ruberie su vasta scala.  E’ necessario dunque riformare il sistema di tassazione, per liquidare l’evasione, riequilibrare il prelievo fiscale, far pagare meno e far pagate tutti. Una consistente riduzione dell’evasione consentirebbe, a parta di bilancio globale, di ridurre l’attuale incidenza del fisco sui redditi; e, in ogni caso, non è più tollerabile la iniqua condizione nella quale si trovano oggi, in particolare, lavoratori dipendenti e pensionati. Ma, nel contempo, è necessario cambiare la qualità della spesa pubblica: decentrandola fortemente dallo Stato alle Autonomie e prendendola sotto il più diretto controllo dei cittadini attraverso l’autonomia impositiva correggendo una errata scala delle priorità che assegna finanziamenti eccessivi alla Difesa, alle spese burocratiche, ai finanziamenti indiscriminati ai grandi gruppi finanziari; moralizzando il regime degli appalti, alleggerendo il peso della macchina burocratica e introducendo un sistema nel quale, in luogo di una molteplicità di controlli formali, che sono altrettante occasioni di corruzione, vi siano controlli semplici, trasparenti, e con meccanismi il più possibile oggettivi separando il ruolo di indirizzo e di controllo politico dal ruolo gestionale.    I) DIFENDERE E RIFORMARE LO STATO SOCIALE.   Lo Stato sociale - dalle pensioni alla sanità pubblica, all’assistenza, ai servizi di carattere sociale - non va liquidato come vorrebbero i gruppi dominanti, ma riformato allo scopo di ottenere risultati in molti casi maggiori, in altri uguali, a parità di costi.  La sanità - il diritto per tutti alla salute, per il quale la sinistra si è battuta da decenni - assorbe oggi una quota consistente delle risorse pubbliche ma una quota, in proporzione al reddito nazionale, non superiore a quella di altri paesi europei, bisogna, dunque, prima di tutto respingere l’idea che la spesa sanitaria sia in sé insostenibile e causa primaria del patologico disavanzo statale. Ma insieme si deve registrare che questa spesa è gonfia di sprechi, di irrazionalità; il suo risanamento è dunque necessario ed urgente e con esso si potrebbero ottenere più prestazioni con pari spesa, o pari prestazioni con minore spese. Da tempo i comunisti avanzano dettagliate proposte in queste direzioni, che si sono però finora infrante contro massicci interessi - gruppi farmaceutici, il sistema delle cliniche private, molteplici nicchie di abusi - che inquinano il sistema sanitario. Bisogna dunque opporsi con forza ai tentativi in atto di privatizzare la sanità, imponendo sacrifici pesanti ai ceti medio-bassi, ed agire per una riforma della riforma.  Vanno difesi i servizi di carattere sociale, introducendo correttivi nella gestione, che ne migliori la qualità e l’efficienza e ne riduca i costi, come è possibile. Questa operazione sarà però possibile entro il quadro di una autonomia impositiva dei Comuni che li responsabilizzi nella spesa, non più imponendo nuove tasse per finanziarli, ma spostando dallo Stato alle Autonomie una parte delle attuali entrate.  E’urgente una riforma delle pensioni, che ne difenda il potere di acquisto, riduca i dislivelli ed i divari attuali, introduca criteri di giustizia; a questo scopo occorre separare la previdenza dall’assistenza e far cessare i cospicui prelievi che ogni anno vengono fatti sulla cassa pensioni a scopi estranei alle pensioni stesse. L’età pensionabile deve rimanere quella attuale e si deve concedere al cittadino la facoltà di continuare, per una scelta volontaria, la propria attività oltre quell’età. Le pensioni devono essere pienamente agganciate alla dinamica dei salari, e dunque crescere con essi; i trattamenti minimi vanno adeguati rispetto ad un minimo vitale che consenta una esistenza dignitosa a tutti gli anziani.          L) L’IMBROGLIO DELLE PRIVATIZZAZIONI, L’ALTERNATIVA DEI COMUNISTI.   È in campo una grande offensiva ideologica, politica e propagandistica per le privatizzazioni. Si sostiene che la gestione pubblica è sempre insufficiente e perdente, mentre la gestione privata è efficiente e vincente; che l’indebitamento massiccio dello Stato può essere ridotto in modo incisivo dalla vendita dei beni e delle aziende dello Stato ai privati.  Siamo di fronte ad una grave mistificazione, ad un pesante imbroglio, che si basa sulla disinformazione e sugli equivoci.  Prima di tutto si deve ricordare che, se le gestioni pubbliche sono, nelle attuali condizioni, inadeguate e criticabili, l’insieme di aziende pubbliche è nato tutto dai fallimenti di aziende private accollate allo Stato, come avviene ancora oggi. I gruppi privati hanno acquistato solo alcune aziende attive, risanate con il denaro del contribuente, senza neppure pagarle che in piccola parte. La Fiat, ad esempio, ha ceduto allo Stato le acciaierie, appena iniziata la crisi; ma ha acquistato l’Alfa Romeo, che comincerà a pagare nel 1993, ad un prezzo rateizzato e già ammortizzato dalle agevolazioni pubbliche.  In secondo luogo oggi i grandi gruppi privati usufruiscono di massicci flussi della spesa pubblica, non finalizzati e a fondo perduto. Si possono calcolare in 70.000 miliardi questi contributi nel 1992, e grazie ad essi aziende come la Fiat hanno evitato da anni bilanci in rosso. Inoltre per l’entità eccessiva di questi aiuti l’Italia è citata in giudizio dalla Cee. Se i grandi gruppi privati volessero contribuire al risarcimento del bilancio pubblico basterebbe ridurre questi finanziamenti. Si deve del resto rilevare che dalla vendita di beni pubblici il Governo ritiene di dover incassare al massimo 15.000 miliardi (il debito pubblico è di 1.400.000 miliardi), ma che tutti gli esperti, e lo stesso Ragioniere generale dello Stato si sono rifiutati di confermare questa previsione.  Gravissimo è poi che mentre tutte le grandi città europee, per governare il proprio territorio, costruiscono grandi aree di demanio pubblico, l’Italia dovrebbe vendere ai privati aree decisive per il controllo delle città, a trattativa privata, con irrisorie concessioni, in deroga alle norme di tutela ambientale e di contabilità dello Stato, e con la possibilità di cambiare di autorità, in conseguenza, i piani regolatori. Altro che vendita questo è il sacco dei beni pubblici delle città.  A questa mistificazione i comunisti non oppongono la difesa della situazione esistente, ma una radicale riforma della gestione pubblica, spesso segnata da inefficienza, corruzione, lottizzazione politica.  Tutte le gestioni, comunque autonome dei ministeri, che devono essere ricondotti ai compiti di indirizzo, programmazione, controllo, devono essere riportate alle logica e alle regole di impresa, sia che si tratti di Enti pubblici economici sia che si tratti di società per azioni (nel quale caso gli attuali fondi di dotazione debbono divenire capitalizzazione o ricapitalizzazione di impresa) ed il vincolo è il bilancio in pareggio come accade per le imprese private. La differenza è che le prime seguono direttamente i comandi della programmazione; e quando questi comandi comportano disavanzo, lo Stato corrisponde ad esse sovvenzioni mirate a scopi scientifici, con imputazione di costo, in modo programmato. Ciò evita i carrozzoni nei quali le ragioni sociali o nazionali di spesa si confondono con le ruberie e le spartizioni, i deficit incontrollati e ripiani successivi al di fuori di ogni controllo. La ferrovia ad esempio deve quantificare il costo di un biglietto, e lo Stato può acquistarne una quota per ridurre gli oneri di viaggi dei pendolari una impresa industriale pubblica può ricevere una sovvenzione per extracosti relativi a una dislocazione geografica o a una iniziativa che le è stata chiesta.  Ma tutto deve avvenire nella trasparenza, nella responsabilità, nella divisione delle funzioni, al di fuori di logiche partitocratriche, e secondo la logica di una politica economica definita in partenza con chiarezza. Le aree pubbliche, poi, non devono essere cedute ai privati, ma valorizzate, in molti casi cedendole gratuitamente ai Comuni in funzione del governo delle città e del territorio. Alla loro valorizzazione possono concorrere i privati, ma secondo regole e convenzioni ben precise, che implicano un vantaggio certo per lo Stato e la collettività, e il rispetto rigoroso dei controlli contabili, della tutela ambientale, della programmazione urbanistica.    M) LA CITTÀ, LA MOBILITÀ.   Il diritto alla mobilità e insieme il diritto all’ambiente sono violati da un sistema dei trasporti distorto, dominato dalle potenti lobby dell’auto e dunque da una esasperata motorizzazione privata per questo sistema l’economia sopporta pesanti costi addizionali, si sprecano grandi quote d’energia, si inquina l’ambiente e si devasta il territorio, si determinano insopportabili congestioni del traffico nelle grandi città e lungo le maggiori linee di comunicazione si provocano ogni anno decine di migliaia di vittime. I governi e le amministrazioni locali si sono mantenute finora nella peggiore passività, ricorrendo all’alibi truccato di piccole invenzioni inutili, come quelle delle targhe alterne nelle città; e intanto hanno sempre più ridotto gli stanziamenti per il trasporto pubblico.  È necessario invece un radicale cambiamento del sistema dei trasporti, che punti su di un nuovi massiccio ruolo delle ferrovie, del trasporto marittimo, del servizio pubblico (in buona parte su ferro) nelle città, e sull’integrazione e sull’intermodalità. Un grande sforzo nazionale è necessario per recuperare mezzo secolo di ritardo su nazioni europee più progredite, e che tuttavia stanno rapidamente ancora innovando i loro sistemi.    N) LA CASA, LA CITTÀ.   La casa è un diritto non è civile un Paese che non garantisca ad un nucleo familiare la possibilità di una abitazione civile, in un territorio non inquinato e dotato dei servizi necessari.  I comunisti escludenono che questo diritto si possa ottenere con la statalizzazione delle abitazioni, una esperienza negativa già compiuta ed impossibile in un Paese come il nostro. La via da percorrere è un’altra, ed anche i massicci complessi di edilizia pubblica hanno mostrato i loro aspetti negativi. Occorre puntare, invece, su vaste operazioni di recupero urbano, che utilizzino i vasti demani statali evitando l’espulsione dei meno abbienti dai centri storici e riabilitino le periferie su di un nuovo regime dei suoli, che comprima la rendita pubblica e riduca i costi delle abitazioni, insieme con una riforma della produzione edilizia; su estese forme di edilizia cooperativa agevolata; su forme nuove e snelle di edilizia pubblica. L’equo canone non va soppresso ma riformato, introducendo una disciplina degli affitti che garantisca agli inquilini, la mobilità dalla casa alla casa e non dalla casa alla strada, tuteli il legittimo diritto del piccolo proprietario alla sua casa per scopi abitativi, riveda l’attuale squilibrato sistema dei canoni di affitto, stronchi la speculazione e il fenomeno degli alloggi vuoti.  Ma una politica della casa deve essere innestata su di una nuova politica del territorio, che lo riequilibri, eviti le concentrazioni eccessive, consenta la riorganizzazione del rapporto casa-lavoro; una politica che deve strettamente integrarsi con un nuovo sistema dei trasporti.    O) LA CULTURA.   Le questioni della cultura, della formazione, dell’istruzione, sono al centro dell’attenzione politica di Rifondazione Comunista.  Rifondazione Comunista si oppone al processo di privatizzazione del sapere oggi portato avanti nel paese dalle classi dominanti che intendono trasferirlo a ristrette “elites” funzionali al sistema produttivo combatte la cultura dominante e dilagante che accompagna e sostiene l’involuzione autoritaria in atto; denuncia la politica condotta dai governi imperniati sulla alleanza Dc-Psi, ma di recente condivisa dallo stesso Pds, nel campo dell’istruzione e della formazione sempre più finalizzate agli interessi e alle logiche anche culturali dell’impresa capitalistica; contrappone a tutto questo, e un generale al decadimento della qualità culturale della società nel suo insieme, una politica di promozione e di sostegno della cultura e del sapere critico individuale e di massa, della ricerca e dell’autonomia intellettuale. Rifondazione Comunista si batte insomma per un sapere e una cultura di qualità, liberi a ogni subordinazione e realmente di tutti.  Ma se in questo quadro di problemi e di conflitti, riteniamo di dover individuare nell’istruzione, nella scuola fino all’università, il punto nodale della questione culturale, è anche perché la forma stessa del dominio operato dal capitale finanziario e dalle sue espressioni politiche sui media pubblici e privati, sull’editoria sulla stampa, sui principali mezzi di formazione della cultura collettiva e dei singoli, ha portato proprio il potere economico, la Confindustria in prima persona, a promuovere e imporre una politica di trasformazione conservatrice degli studi di ogni ordine e grado. Qui prima di tutto, infatti, il sapere viene privatizzato, ovvero viene sottratto alle possibilità di controllo e di autonomo uso dei singoli e della collettività ma appunto secondo la dichiarata strategia di una Confindustria, di un potere economico, che perseguendo un’Italia anche culturalmente armonica al nuovo ordine capitalistico mondiale, ispira e guida una politica dell’università, dell’istruzione in generale, delle attività culturali.  A tutto ciò noi opponiamo in primo luogo una strategia di resistenza, di rifiuto e di attacco al sistema culturale impostoci, dominante, e cioè opponiamo un forte movimento di intellettuali e di popolo, per riprendere a pensare in maniera critica la società, la storia, i rapporti materiali e ideali, ovvero per avviare un’analisi finalmente responsabile e libera dei profondi cambiamenti interventi nella scena mondiale e in quella italiana, cosi da portare alla luce e capire le nuove, violente contraddizioni che quei cambiamenti si portano in sé, che rendono oggi tanto più forte e urgente il bisogno di democrazia, di libertà, di uguaglianza, di superamento del capitalismo. La nostra stessa riproposizione della prospettiva socialista, del comunismo come « movimento reale che abolisce lo stato di cose presente », si fonda sull’azione di stimolo dell’intelligenza critica collettiva, riqualificazione sociale stessa del lavoro intellettuale singolo, che poniamo alla base della politica culturale del Partito della Rifondazione Comunista. All’impoverimento culturale della società messo in atto dalle classi dominanti, noi opponiamo insomma il riconoscimento della cultura, del sapere, come bisogno sociale e individuale di irrinunciabile importanza, talché la stessa istruzione dalle elementari all’università, la mettiamo, infine, al centro di un progetto culturale complessivo, che ha già cominciato ad essere attivo in ogni campo, dall’editoria al cinema, alle arti, allo spettacolo, alla comunicazione, alla ricerca, al lavoro culturale in genere. Questo progetto sostiene il pubblico intervento ma in quanto cardine e garanzia per un programma di sviluppo che anche attraverso la riforma a ciò mirata degli enti locali, nonché mediante la regolamentazione degli stessi contributi privati, e comunque senza nulla togliere alla libera iniziativa, fornisca a tutti i mezzi indispensabili per una formazione culturale che non sia de mera competenza che si apra invece a ogni forma di sapere autonomo, o che dia a ciascuno la capacità di praticare ogni tipo di mestiere, di professione, di lavoro non solo intellettuale, ma anche gustare il piacere della cultura, dell’arte, della conoscenza attraverso queste forme.  Una tale politica che per sua logica e natura si oppone, resiste, a quella di accentramento e concentrazione condotta in ogni campo delle attività culturali dal potere economico e dai suoi governi, comporta però che i mezzi della produzione culturale, del sapere, del consumo di cultura, dello studio, siano decentrati e dunque si offrano in forme agili, flessibili, aderenti al bisogno e alle capacità di ciascuno, ma non soltanto in senso territoriale decentrare il sapere, la cultura,lo studio, il divertimento, la formazione in ogni sua forma e in ogni suo ordine, vuol dire decentrarli prima di tutto nei rapporti sociali, portarli e farli vivere dove finora non sono vissuti, non sono stati presenti, attivi, fra i lavoratori e fra i giovani in primo luogo, tanto maggiormente colpiti oggi dalle divisioni ed emarginazioni che il capitalismo inasprisce, crea.    P) UN NUOVO MERIDIONALISMO.   La questione meridionale assume oggi in parte forme nuove, ed è un problema centrale, essenziale di tutto il Paese, infatti mentre per molti aspetti si acutizza il divario tra il Nord e il Sud, tra le diverse aree, l’intreccio tra una spesa pubblica corrotta, e una criminalizzazione organizzata che ha le sue radici nel sistema di potere e in alcuni partiti, hanno fatto del Mezzogiorno la grande riserva della conservazione e della reazione.  Questa realtà alimenta il vento razzista delle Leghe, il loro tentativo irresponsabile di disgregare l’unità nazionale, e di resuscitare ideologie perverse di discriminazione.  La lotta della sinistra, dunque, deve essere volta, insieme, a riproporre la questione meridionale nei suoi veri termini, esaltando la solidarietà nazionale, e a combattere il sistema di potere e il suo intreccio con la criminalità, che hanno una base importante nella legislatura straordinaria e nelle leggi speciali Mantenere l’intervento nel Sud, ma riportarlo entro i canali istituzionali, nella più grande trasparenze e correttezza, è dunque una battaglia importante della sinistra. Fare uscire il Mezzogiorno dalla illegalità, isolare e combattere la criminalità e i centri di potere cui esso si appoggia, sviluppare una politica del lavoro, del risanamento del territorio, di crescita delle condizioni civili è dunque compito di un movimento di massa, unitario, che occorre costruire. Il Mezzogiorno non si cambia con gli interventi dall’alto, con i commissari, con l’assistenza, ma con la lotta democratica delle masse popolari.  Per questo programma e questi obiettivi si impegneranno con fermezza e coerenza il Partito della Rifondazione Comunista e i suoi parlamentari che saranno eletti nelle prossime consultazioni politiche. Intendiamo verificare questi impegni, attraverso i mesi che verranno, in un costante dialogo con i lavoratori e i cittadini, in un rapporto di partecipazione e di confronto democratico.",NA,NA
