"text","cmp_code","eu_code"
"1. LA PROPOSTA POLITICA DEL PSI.  Le elezioni si svolgono in una situazione caratterizzata da una crisi profonda dei tradizionali equilibri, da un travaglio intenso delle forze politiche aperto a sbocchi contrastanti, dall'esigenza di stabilire un nuovo rapporto di fiducia tra la società e la democrazia rappresentative principalmente di dare uno sbocco democratico e positivo alle tensioni sociali in atto.  Il decennio trascorso è stato tra i più travagliati, ma in pari tempo dei più vivi e significativi della nostra storia recente. In esso si è venuta sviluppando l'iniziativa politica del PSI, che ha dato attuazione alla strategia elaborata nel periodo precedente, fondata sull'autonomia socialista e sull'incontro tra socialisti e cattolici. Tale iniziativa ha reso possibile il centro sinistra e l'assunzione di responsabilità di governo da parte del PSI. Come premessa della nuova strategia socialista ci sono alcuni principi fondamentali, che conservano la loro piena validità. Essi sono:  a) l'autonomia del PSI intesa come coscienza della funzione originale e peculiare che esso ha nell'ambito della sinistra italiana, per la sua tradizione storica e la sua dottrina rispetto all'altra grande componente del movimento operaio, quella comunista. Ed in pari tempo la coscienza delle implicazioni politiche e ideali che derivano dalla comune radice di classe dei due partiti e dalla persistente esistenza del problema storico politico insieme, del superamento della divisione del movimento operaio organizzato.  b) la democrazia politica non è soltanto il terreno migliore per la conquista del socialismo, ma è un valore permanente ed intrinseco al socialismo stesso ed al suo sviluppo.  c) II socialismo per il quale lottiamo è un socialismo dal volto umano.  d) Gli interessi del socialismo, la cui natura internazionalista e pacifista è stata rafforzata dalle esperienze storiche, non possono identificarsi o essere subordinati alla logica di una politica di potenza o di sbocchi di potenza.  e) Nelle società a capitalismo avanzato e di tradizione democratica-liberale come quelle dell'Europa occidentale cui l'Italia appartiene, la via per superare l'assetto economico esistente e per creare nuovi rapporti nelle strutture produttive quella delle strategia delle riforme e della programmazione, nel quadro del continuo ampliamento e dello sviluppo delle istituzioni democratiche e in uno stretto rapporto con le masse popolari.  f) Problema centrale nella lotta per la democrazia in Italia è l'acquisizione delle masse popolari cattoliche e della loro rappresentanza politica alla costruzione di una nuova società.  g) II collegamento del PSI, pur conservando le sue particolari caratteristiche, con le forze del socialismo democratico in Europa, in specie con quelle che hanno più estesi e profondi legami con le classi lavoratrici. Gli obbiettivi che il PSI si proponeva con la politica di centrosinistra si riassumono: da un lato nello sviluppo della dialettica democratica, dall'altro nella trasformazione graduale della struttura economica del paese e del rapporti fra le classi.  Il PSI è stato in questo decennio il protagonista di un forte processo di espansione democratica, che si è tradotto in una maggiore domanda di partecipazione politica, in forme nuove di democrazia dì base, nella rivendicazione dell'unità sindacale e nell'affermazione fondamentale dell'autonomia delle istituzioni rappresentative. In tale clima si è attenuata la contrapposizione frontale del periodo centrista ed è stato possibile un diverso rapporto tra le masse lavoratrici cattoliche, socialiste, comuniste. Il movimento operaio ha condotto grandi lotte ed ha conseguito importanti successi salariali e normativi.  Nello stesso tempo sotto l'impulso continuo del PSI si sono realizzate importanti riforme, quella del sistema delle pensioni e lo Statuto dei diritti dei Lavoratori, l'ordinamento regionale, che da inizio all'attuazione dello stato democratico autonomista, il divorzio, la legge sui contratti agrari, la legge sull'edilizia popolare con nuove norme sugli espropri e sui suoli edificabili, la riforma tributaria. Altre riforme sono poste all'ordine del giorno: quella universitaria, che giunge ad una fase avanzata della discussione in Parlamento e quella sanitaria che viene predisposta in sede di governo ed implica una radicale trasformazione del sistema sanitario, con il principio dell'estensione gratuita dell'assistenza medica, farmaceutica, ospedaliera a tutti i cittadini e la trasformazione del sistema mutualistica in servizio sanitario nazionale. Questa intensa attività incontra il favore del movimento popolare: il governo discute con i sindacati i piani di riforme, più volte in Parlamento l'opposizione di sinistra da il suo contributo positivo per l'approvazione delle leggi. Contro l'azione riformatrice e contro le conquiste dei lavoratori si scatena la controffensiva della destra. Sul piano politico le forze moderate conservatrici presenti nella maggioranza di governo rappresentate dal gruppo dominante della DC con le coperture del PSDI e del PRI, mirano a frenare il cammino delle riforme e ritardarne l'attuazione e più di una volta puntano allo scioglimento anticipato delle Camere. Sul piano economico il sistema reagisce in termini di caduta degli investimenti e perciò di aumento della disoccupazione e diminuzione della produzione, mentre un'aspra offensiva mira a porre sul movimento sindacale la responsabilità dei mali dell'economia. Inoltre permangono gravi squilibri di disuguaglianze, la questione meridionale diviene più grave costringendo larghe masse di lavoratori alla dura vita dell'emigrazione, mentre la congestione delle città industrializzate del nord è sempre meno tollerabile. Permane la sollecitazione ai consumi privati individuali, mentre diminuiscano gli investimenti pubblici produttivi e si registrano gravi deficienze in servizi essenziali.  Si accentua la crisi della scuola, in particolare di quella superiore, mentre il paese è turbato da inquietanti fatti di disordine provocati da estremisti di destra, dal diffondersi della criminalità dall'inefficienza del sistema amministrativo.  Particolare significatività assume il risorgere del fascismo e della violenza fascista. Ancora una volta di fronte all'avanzata del movimento operaio e alle sue conquiste contro l'attuazione delle riforme rivolte a conseguire nuovi livelli civili ed una nuova dignità dei lavoratori , gruppi reazionari del capitalismo finanziano ed armano il neofascismo nell'intento di sbarrare la strada alle forze più democratiche del paese ed in primo luogo di colpire il PSI. I mezzi sono quelli di sempre; si semina e fomenta il disordine per dar modo ad un partito di destra, che nel suo programma autoritario e corporativo si ricollega al fascismo, di presentarsi come restauratore dell'ordine. Si creano le condizioni di una crisi profonda dalla quale non si esce se non con scelte coraggiose, che permettano risposte politiche coerenti alle tensioni sociali, percorrendo nuove vie come si fece nel decennio trascorso con il centrosinistra rispetto al periodo centrista. Dalla coscienza di questa esigenza il PSI trae la sua politica di nuovi e più avanzati equilibri. Tale politica parte dal rapporto di collaborazione tra il PSI e la DC e mira a ricercare l'appoggio di tutte le forze di progresso esistenti nel paese per un ampio programma di riforme. Conseguentemente non rifiuta, ma ricerca l'appoggio dei sindacati e di tutta la sinistra, compresa quella comunista, per determinare un più vasto consenso dell'azione riformatrice. Essa principalmente ha di mira l'individuazione dei contenuti di un programma di governo, capace di garantire l'ordine democratico, attuare un complesso di riforme sociali che cancellino gli squilibri e le disuguaglianze.  Dal lato sociale essa mira a stabilire una convergenza di interessi tra i lavoratori in senso stretto ed i ceti produttivi, nei confronti dei quali si fa più insidiosa l'azione della destra che ricerca in essa la base di massa per i  suoi disegni autoritari. Viceversa la risposta data dalla DC e sostanzialmente da PSDI e Pri è nel senso opposto. Mentre il PRI si assume la grave responsabilità di divenire il campione della restaurazione di un sistema che non è nemmeno in grado di assicurare l'impiego delle forze di lavoro disponibili, il PSDI, nonostante il mutamento degli organi di direzione si attarda nella sua campagna antisocialista e rilancia un tipo anacronistico di centrosinistra, assecondando così la DC nel suo calcolato intento di spostare verso destra l'asse politico del paese persegue il ritorno ad una politica sostanzialmente centrista, quale che sia la formula della maggioranza. Momento sintomatico di tale tentativo è stata l'elezione del Presidente della Repubblica, nella quale si è deliberatamente preferito ad un'ampia maggioranza costituita da tutte le forze costituzionali, uno schieramento centrista aperto alle confluenze dei voti dell'estrema destra monarchico-fascista. La tendenza ad una risposta moderata e sostanzialmente conservatrice ai gravi problemi del paese sì è manifestata evidente nel corso della crisi di governo, aperta formalmente dai repubblicani, ma i cui motivi preesistevano per i contrasti di interesse esistenti nel governo. Durante la crisi il PSI ha chiesto agli altri partiti del centrosinistra ed in particolare alla DC un impegno relativo all'intransigente difesa dell'ordine democratico contro il risorgere del fascismo, un indirizzo di politica economica diretto ad evitare che la crisi sia pagata con ulteriori sacrifici dei lavoratori e ad assicurare la ripresa produttiva, la attuazione delle riforme già concordate e non giunte a termine, cioè la legge universitaria, la riforma sanitaria e la conversione in affitto della mezzadria. Inoltre il PSI ha posto l'esigenza di un accordo per evitare il referendum abrogativo della legge sul divorzio.  La risposta della DC è stata negativa e insufficiente. Si è reso così impossibile la ricostruzione di un governo di centrosinistra, con la conseguenza dello scioglimento anticipato delle camere.  Dopo il rifiuto della DC di rinviare il governo Colombo alle Camere o costruire un governo elettorale tripartito, la formazione di un monocolore democristiano implica un ulteriore passo sulla via dell'involuzione moderata. Essa implica anche un allarmante volontà di monopolio nella gestione del potere, senza maggioranza e senza fiducia del Parlamento. Con il monocolore e con l'aperto appello ai liberali perché lo appoggino, la DC si presenta agli elettori prefigurando una riedizione riveduta e peggiorata del centrismo, che nella sua dinamica implica pericolose collusioni con l'estrema destra.  Occorre battere con il voto questo disegno politico. Contro di esso e contro il governo monocolore che lo esprime il PSI conduce un'opposizione ferma e decisa. Occorre creare nuove condizioni politiche che rendano possibile la ripresa della collaborazione democratica e che diano una nuova ragione di essere ai motivi di incontro tra socialisti e cattolici. Il PSI è oggi il bersaglio principale della offensiva della destra. Occorre che questa sia sconfitta e con essa sia respinto l'errore fatale di un anacronistica "" riedizione del centrismo.  Forte dei titoli acquisisti nel vivo della lotta politica e sociale come partito della sinistra e anche come partito di governo, il PSI fa appello a tutti i cittadini nei quali sono vivi i valori democratici, alle masse popolari laiche e cattoliche, le quali hanno nei socialisti i più sicuri interpreti delle loro aspirazioni. Esso si rivolge in modo particolare a tutti i lavoratori di origine, convinzione e ispirazione socialista, che hanno percorso esperienze diverse e contrastanti, perché acquistino coscienza che nelle condizioni attuali la battagli per il socialismo e la democrazia si combatte intorno al PSI e con il PSI  2. L'IMPEGNO DEMOCRATICO E ANTIFASCISTA DEL PSI: LIBERTÀ' CIVILI E ISTITUZIONI DEMOCRATICHE.  Al centro di un programma capace di raccogliere l'appoggio e il consenso di tutte le forze autenticamente democratiche, si colloca l'esigenza prioritaria di un impegno coraggioso e conseguente contro la minaccia neo-fascista, contro ogni forme di autoritarismo, per il rafforzamento e lo sviluppo delle istituzioni democratiche. Primo ed elementare dovere di ogni governo democratico è la applicazione intransigente delle forme costituzionali e di legge che vietano la ricostruzione dei movimenti di ispirazione fascista e prevedono specifiche forme di intervento per stroncarne l'attività. Ma l'impegno democratico e antifascista non si risolve soltanto nell'applicazione delle leggi vigenti. Richiede una ferma volontà politica tendente a colpire nella società e nello Stato centri di potere che alimentano le nostalgie reazionarie e antipopolari; a ripristinare il primato del potere politico-democratico su una serie di apparati pubblici non rappresentativi e non soggetti a controllo democratico che esercitano tuttora una presenza prevaricante nella vita dello stato; a scoraggiare lo spirito autoritario e repressivo che tanto spesso si manifesta nella prestazione di servizi di fondamentale importanza per la formazione democratica dei cittadini come l'amministrazione della giustizia e la scuola; a difendere la laicità dello Stato contro tentazioni riemerse nella DC in occasioni come la vicenda del divorzio; a tutelare e sviluppare le libertà civili, tra cui un posto preminente spetta alla libertà di informazione oggi sempre più insidiata attraverso la manipolazione dei mezzi di informazione e di massa. In questo quadro assume particolare importanza la riforma della RAI TV da realizzarsi , con la rinuncia al monopolio pubblico, ma garantendo che questo monopolio sia posto al servizio dell'intera comunità e non dell'apparato di governo: ponendo il mezzo radiotelevisivo a disposizione, oltre che delle forze politiche rappresentate in Parlamento, delle Regioni, delle associazioni e delle forze culturali.  Nel quadro dello sviluppo e delle libertà civili si colloca anche il divorzio, di cui i socialisti rivendicano il profondo e decisivo valore di conquista civile nella convinzione che la difesa e il consolidamento della famiglia si affidano alla responsabilità dei suoi componenti e non a mezzi coercitivi. Perciò il PSI, mentre si batte contro ogni tentativo di strumentalizzazione per coinvolgere i lavoratori in mistificanti lotte di religione, è impegnato ad assecondare e sostenere ogni serio sforzo tendente a migliorare la legislazione divorzista soprattutto nell'interesse della prole e ad estenderne lo spirito all'intero tessuto dell'ordinamento familiare. L'impegno democratico e antifascista non deve essere concepito in termini puramente difensivi. Le forze democratico devono farsi carico delle disfunzioni e delle carenze che si manifestano nel concreto funzionamento delle istituzioni repubblicane, per dare una risposta da sinistra in termini di democrazia e insieme di efficienza, alle tensioni che ne derivano e che rischiano di scavare un solco tra Stato democratico e la maggioranza dei cittadini, alimentando le tentazioni autoritarie. In questo contesto, l'attuazione delle regioni, portata avanti soprattutto dai socialisti a fronte di tenaci resistenze non ancora interamente superate assume un valore strategico determinante, in quanto tende a creare nuovi centri di potere politico democratico destinati a porsi in un rapporto dialettico da un lato col potere centrale e dall'altro con le forze sociali. In questa prospettiva, dovranno essere portati avanti concretamente nella prossima legislatura, le leggi destinate a completare la formazione delle regioni, in particolare con la regionalizzazione delle funzioni esercitate ancora da enti pubblici nazionali nelle materie dell'art.117 della Costituzione: con l'implementazione delle leggi quadro; con la regionalizzazione del controllo pubblico nel settore dell'assistenza privata; con la revisione del sistema dei controlli sugli enti locali: con la riforma della legge comunale e provinciale.  3. IL PSI PER LE RIFORME E LA PROGRAMMAZIONE.  La situazione di crisi economica, determinata non dalle conquiste dei lavoratori, ma dalla incapacità del sistema di dare risposte positive ed adeguate alla crescita dei bisogni, esige l'attuazione di una politica economica coerente che sappia saldare tempestivamente l'impegno riformatore e quello per una direzione programmata dell'economia. Il metodo della programmazione finalizzata ad obbiettivi specificatamente determinati e ridotti operativamente in progetti configuranti un nuovo sistema, più democratico ed efficiente di gestione e di direzione del programma economico, ponendo anche correttamente il problema delle funzioni delle strutture pubbliche dell'economia della razionalizzazione organizzativa e del coordinamento di tutti gli operatori pubblici. Entro la scadenza preannunciata è stato presentato dai socialisti il secondo programma economico nazionale e nel quadro di questo il Piano annuale 1972, che indicano modi e mezzi per il perseguimento dei tre fondamentali obbiettivi per il progresso civile del paese: piena occupazione, eliminazione del divario tra mezzogiorno e resto del paese; miglioramento del quadro di vita sociale ambientale e culturale. Il PSI considera tale programma una guida valida per la condotta della vita economica nel corso della prossima legislatura. La politica di programmazione è stata voluta e promossa dal PSI per capovolgere il tradizionale rapporto secondo il quale le riforme si renderebbero possibili soltanto dopo il risanamento congiunturale: viceversa la programmazione, per gli obbiettivi che persegue e i mezzi che mette in opera, guida e trasforma i meccanismo in modo da renderlo conforme alle esigenze di progresso sociale, superando le resistenze che i centri reali del potere hanno opposto ad una guida programmatica dello sviluppo, come insegna l'esperienza della prima fase di programmazione.  E' in questi termini che va ricercata e conservata la compatibilità tra politica di sviluppo e politica di riforme. E' in questo senso che il programma inteso correttamente come processo continuo e coerente di decisioni di politica economica, in un quadro di compatibilità responsabilmente dichiarato e  motivato dovrà essere via perfezionato e rafforzato, soprattutto nei suoi strumenti, tra i quali il PSI indica prioritariamente il sistema della raccolta e della destinazione del risparmio, con particolare riguardo alla necessità di finanziamento delle piccole e medie industrie, la politica di bilancio e particolarmente quella della spesa pubblica per investimenti, la disciplina delle società per azioni, l'impresa pubblica, la politica dei prezzi, gli strumenti urbanistici, la politica della difesa e valorizzazione delle risorse naturalistiche e ambientali, la politica regionale a livello di Comunità Economica Europea. Aumento dell'occupazione e sviluppo del mezzogiorno sono le due linee di azione fondamentali per la programmazione. Sono due linee strettamente interconnesse. All'obbiettivo della piena occupazione ci si avvicinerà gradualmente nella misura in cui mediante una coerente ed efficace politica di espansione e diversificazione della struttura industriale del paese si procederà alla piena attuazione delle risorse di forze di lavoro e di territorio esistenti nel mezzogiorno. Strumento essenziale di tale azione nel mezzogiorno, sa ranno i progetti speciali per la creazione di sistemi integrati, di infrastrutture, di impianti industriali, di opere di modernizzazione dell'agricoltura, di insediamenti urbani, di iniziative turistiche. Ma il PSI avverte responsabilmente gli elettori che per la risoluzione dei secolari problemi del mezzogiorno non possono non prospettarsi tempi brevi e tassi d'incremento mirabolanti. Proprio perché i problemi sono secolari esigono profonde e sostanziali trasformazioni, è indispensabile una volontà politica ferma, decisa, coerente, anche per conseguire obbiettivi in apparenza modesti. Essenziale, ai fini della ripresa economica e dell'occupazione, è il rilancio dell'intervento pubblico nell'edilizia. Ciò significa impegno di attuazione puntuale della legge di riforma della casa e richiede uno stanziamento e l'erogazione di adeguati fondi pubblici per l'edilizia economica e popolare.  L'applicazione della legge di riforma della casa pone in rilievo l'importanza del ruolo delle regioni e degli enti locali. I contenuti innovatori di questa legge di riforma hanno possibilità di realizzarsi solo mediante una gestione democratica della legge stessa: il meccanismo di esproprio che colpisca la rendita sulle aree, il rilancio degli strumenti urbanistici comunali, le procedure di programmazione dell'intervento pubblico, il rifinanziamento edilizia sovvenzionata, la revisione dei criteri di attuazione e di gestione delle abitazioni economiche e popolari. Il PSI è impegnato a garantire la puntuale attuazione della legge di riforma della casa, costituendo essa il concreto momento dell'avvio di un principio basilare che fa della casa un servizio sociale ed offrendo essa una valida occasione per importanti decisioni ai fini della pianificazione territoriale ed urbanistica. Per l'agricoltura il PSI chiede il pieno rispetto della costituzione, che affida alle regioni il ruolo di protagonista della politica agraria: solo l'intervento delle regioni può andare incontro ai bisogni delle campagne, impiegando meglio i contributi pubblici finora soggetti allo sperpero. Sul piano delle strutture produttive il PSI chiede una trasformazione che faccia delle aziende contadine le protagoniste dello sviluppo agricolo, incoraggiando a tal fine l'ingrandimento di queste aziende e incentivandone l'inserimento negli organismi cooperativi per la commercializzazione e per la  trasformazione dei prodotti.  /  Pregiudiziale a questa trasformazione è la riforma dei patti agrari. Il PSI è stato protagonista della nuova legge sui fitti rustici ed è strenuo sostenitore della trasformazione in affitto della mezzadria e colonia. Il prezzo dell'inevitabile necessaria dei fittavoli e dei mezzadri non deve però essere pagato dai piccoli proprietari a basso reddito; occorre quindi che a loro favore siano previsti esoneri fiscali ed altre forme di aiuto a carico della collettività nazionale ed anche della comunità europea.  Il PSI da pieno appoggio alla lotta dei salariati e dei braccianti per diventare autentici operai di una agricoltura moderna; ed alla richiesta della parità previdenziale in favore di tutti i lavoratori agricoli a cominciare  dall'assistenza farmaceutica e dall'aumento delle pensioni per i contadini. Il PSI rivendica inoltre una profonda revisione della politica agricola della Comunità Europea, la riforma della federconsorzi e la riforma del Credito Agrario.  Per assicurare la piena e razionale utilizzazione delle risorse, la tutela e la valorizzazione del paesaggio, l'unità di indirizzo delle regioni in questa materia di loro primaria competenza, il PSI promuoverà la formulazione e l'approvazione di un legge cornice per l'urbanistica, necessario completamento della riforma della casa.  La prossima legislatura dovrà costituire un decisivo passo avanti per la creazione di un compiuto sistema di sicurezza sociale. Due ne sono componenti fondamentali: la riforma sanitaria e lo sviluppo del sistema previdenziale gettate dalla legge Brodolini. Il PSI ritiene che vada realizzata con urgenza una riforma sanitaria che sia un intervento realmente innovatore, capace di modificare profondamente gli squilibri, le storture e le arretratezze del sistema attuale, e non una semplice razionalizzazione o riorganizzazione della situazione attuale. I punti fondamentali di questo intervento riformatore devono essere:  1) il collegamento della riforma sanitaria alla politica di piano per lo sviluppo  socio-economico del paese.  2) la concezione della tutela della salute come servizio essenziale per l'interesse della collettività.  3) il completo superamento del sistema mutualistico e la organizzazione del servizio sanitario nazionale su basi territoriali mediante la istituzione delle unità sanitarie locali che devono abbracciare tutte le forze d'intervento di base per la tutela della salute, comprendendo anche l'ospedale a ciascuna di esse afferente sicché non si abbia una pluralità di enti gestori.  4) democratizzazione del sistema sanitario con forme di partecipazione diretta dei cittadini alle scelte che riguardano la tutela della salute e della collettività.  5) finanziamento del sistema a mezzo di un fondo sanitario nazionale ripartito regionalmente secondo opportuni criteri che consentano un maggiore afflusso proporzionale di mezzi alle regioni più povere e a più basso livello sanitario.  6) tutela delle condizioni di salute del lavoratore, con la piena responsabilizzazione delle organizzazioni sindacali, anche per dare effettiva attuazione a quanto disposto dallo statuto dei lavoratori. Nel settore previdenziale occorre procedere con la gradualità imposta dai limiti delle risorse, all'introduzione della pensione minima, collegata al salario medio degli operai; l'analogo collegamento per gli assegni familiari; all'aumento dei trattamenti di disoccupazione tali da evitare una brusca caduta del reddito del lavoratore disoccupato; a trattamenti per l'invalidità temporanea che non comportino decurtazione del reddito normale. Le misure più urgenti da prendere sono: l'aumento della pensione sociale per gli ultra-sessantacinquenni privi di reddito; l'aumento e l'unificazione delle pensioni minime; la loro estensione a muti, sordomuti, ciechi; l'aumento della indennità ordinaria di disoccupazione; la rivalutazione delle pensioni anteriori al 1 maggio 1968.  l'equiparazione dei trattamenti industria-agricoltura per quanto riguarda i criteri di calcolo delle rendite per l'invalidità permanente e ai superstiti; la tutela dell'infortunio in itinere; la concessione della rendita di reversibilità a favore dei superstiti di contribuenti usufruenti di rendite deceduti per cause estranee all'infortunio. Nel quadro della politica di riforme il PSI attribuisce importanza prioritaria alla riforma della scuola. All'impegno dei socialisti si devono importanti acquisizioni come la scuola media, la scuola materna statale e i primi interventi nel campo universitario e nell'edilizia scolastica. Il PSI è inoltre impegnato nello sforzo di far prevalere la riforma della scuola secondaria superiore.  4. IL PSI PER L'UNITA' EUROPEA.  L'economia italiana, e con essa i suoi problemi di sviluppo, sono oramai integrati pienamente nel sistema dell'unità europea. Siamo convinti sostenitori dell'Europa, ma l'Europa che vogliamo è quella degli interessi popolari, non quella dominata dai grandi monopoli; l'europeismo è valido in quanto diviene fattore di progresso sociale, di collaborazione internazionale e di pace.  Questa è infatti l'epoca dei grandi spazi economici: solo unendo le sue forze e dotandosi di istituzioni democratiche e sovranazionali l'Europa può far sentire la sua voce e guadagnare un ruolo autonomo e indipendente nella politica mondiale.  Gli stati membri della CEE hanno finora fatto prevalere i loro interessi nazionali sulle esigenze della politica comunitaria, mentre la gestione dei poteri conferiti alle comunità degli stati nazionali non è stata sottoposta al controllo democratico.  I socialisti sono favorevoli alla realizzazione dell'unione economica e monetaria con l'assunzione di precisi impegni per avviare politiche comuni a carattere regionale, industriale, occupazionale, tecnologico e della difesa dell'ambiente.  Ciò comporta una riforma in senso democratico delle istituzioni comunitarie  /  mirando in modo graduale ma costante alla creazione di un governo europeo con effettive funzioni di gestione politica e dotando fin d'ora di effettivi poteri legislativi il Parlamento Europeo da eleggersi a suffragio universale.  Il vertice europeo, previsto per il prossimo ottobre, è l'occasione che si offre all'Italia per dare il suo contributo attivo alla soluzione di questi problemi e per favorire un ripensamento critico del ruolo della comunità in Europa e nel mondo, e in particolare dei suoi rapporti con gli USA e i paesi dell'Est.  5. IL PSI PER LA PACE, LA LIBERTÀ' E L'INDIPENDENZA DEI POPOLI.  Negli ultimi anni sono intervenuti nei rapporti internazionali profondi mutamenti che hanno messo in crisi l'equilibrio ""bipolare"" uscito dalla seconda guerra mondiale e promosso la ricerca di un nuovo assetto internazionale destinato a limitare sempre più il ruolo privilegiato delle grandi potenze ed a assicurare, in un clima di pacifica coesistenza, l'indipendenza di tutte le nazioni e di tutti gli Stati.  Il PSI si batte perché l'Italia contribuisca a questo processo con una autonoma politica estera tendente a ricercare, nei rapporti internazionali, soluzioni di pace, di sicurezza e di progresso democratico. Il PSI riafferma il diritto imprescindibile di ciascun popolo all'autogoverno e alla libertà. Combatte le dittature fasciste e reazionarie della Spagna, della Grecia e del Portogallo, sostiene la necessità di escludere questi paesi dalla NATO, appoggia con fermezza la lotta delle forze antifasciste e democratiche di quei paesi per il ristabilimento delle libertà politiche, il PSI opera per il superamento della logica dei blocchi e si oppone alle politiche di potenza. Con altrettanta fermezza il PSI respinge la dottrina sovietica della sovranità limitata e la sua applicazione, che ha stroncato con l'invasione militare lo sviluppo della democrazia e del socialismo in Cecoslovacchia e che ancora oggi tiene sotto la sua minaccia i popoli dell'est europeo. Il PSI rivendica una posizione attiva dell'Italia a favore della conferenza europea della sicurezza. L'evoluzione internazionale favorisce infatti la creazione in Europa di un sistema generale di sicurezza non più basato su patti militari ma su nuove forme di coesistenza. A tale funzione deve assolvere la Conferenza per la sicurezza europea, da convocare per la primavera del 1973. Raggiunto l'accordo per la identificazione dei paesi partecipanti, si tratta ora di definire l'ordine dei problemi da affrontare che non può limitarsi al riconoscimento degli assetti territoriali usciti dall'ultima guerra.  In questa prospettiva il PSI attribuisce grande importanza alla politica di distensione e di negoziazione con i paesi dell'est coerentemente seguita dal cancelliere Brandt ed auspica la sollecita ratifica dei trattati che la Germania ha già stipulato con l'URSS e con la Polonia. Nella stessa prospettiva l'Italia deve prepararsi al riconoscimento della RDT, assumendo le necessarie iniziative politiche.  La sicurezza europea è legata alla sicurezza e alla pace del Mediterraneo, oggi pregiudicate dal perdurare della crisi politico-militare del Medio Oriente. E' urgente e necessario arrivare ad una soluzione pacifica e negoziata della crisi che nello stesso tempo consacri l'esistenza dello Stato di Israele e riconosca le legittime aspirazioni per i popoli arabi. In Africa le colonie portoghesi sono ancora sotto il gioco di Lisbona. Nell'America del Sud, da Cuba al Cile, i movimenti di liberazione nazionale sono ancora sotto la minaccia dell'intervento straniero. Il PSI, mentre riconferma la sua solidarietà con i movimenti rivoluzionari! e di liberazione del mondo, è impegnato ad operare sul piano dell'iniziativa politica a favore di soluzioni politiche e democratiche. Da questo punto di vista il PSI ritiene che l'Italia debba procedere immediatamente al riconoscimento del governo di Hanoi per contribuire così allo stabilimento di condizioni di pace. i grandi problemi di sottosviluppo politico ed economico sollevati dal processo di decolonizzazione conferiscono un nuovo e importante ruolo all'ONU il cui processo di universalizzazione non è certo concluso con l'ammissione della Cina popolare. Si tratta di lavorare perché l'ONU, senza le pesanti remore del diritto di veto e del gioco delle due grandi potenze, possa essere l'attiva artefice della organizzazione nel mondo di un sistema di convivenza, in cui ogni popolo possa sentirsi libero ed uguale ad altri popoli e in cui ai paesi sottosviluppati siano assicurati in concreto i mezzi per far fronte ai drammatici problemi della loro emancipazione e della loro crescita economica.",NA,NA
