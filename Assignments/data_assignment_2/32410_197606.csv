"text","cmp_code","eu_code"
"I repubblicani non hanno presentato un programma organico, hanno però tenuto una conferenza nazionale del partito (28-29 maggio 1976) sul tema « Come superare la crisi: economia e istituzioni ». Le linee emerse dalla conferenza sono state riassunte in un documento pubblicato su un numero speciale de La voce repubblicana (10 giugno 1976).  PREMESSA.  L'Italia attraversa oggi un momento di grave crisi, economica e sociale, e di forte tensione politica. L'evoluzione di questo ultimo anno è stata tanto rapida e drammatica da non consentire facili previsioni per l'immediato futuro.  Ciò ovviamente non impedisce, anzi obbliga, all'analisi più rigorosa ed all'azione più incisiva e non compromissoria, per la salvezza del Paese.  I repubblicani, in tal senso, hanno con le parole ed i fatti svolto la loro azione in piena coerenza e soprattutto consapevoli del progressivo deterioramento dell'assetto economico e sociale del Paese in assenza di una politica adeguata condivisa dalle forze politiche e dalle parti sociali.  In tali condizioni il Paese è stato condotto alle elezioni dalla incapacità delle forze politiche maggiori a trovare una linea d'azione coerente ed accettabile; i repubblicani, ben consci della gravita dei molti problemi del Paese, prenderanno atto della situazione che si verrà a creare dopo le elezioni e la valuteranno in tutti i suoi aspetti. Ciò non toglie, tuttavia, che essi sentano il dovere di indicare subito quelle che essi reputano essere le linee essenziali di intervento nel settore dell'economia ed in quello istituzionale al fine di affrontare gli attuali problemi del Paese, linee che essi  propongono alla considerazione delle altre forze politiche, delle  parti sociali e dei cittadini tutti.  Questi ultimi mesi hanno mostrato una forte accelerazione del processo di deterioramento della situazione economica e sociale del Paese, Accelerazione da noi temuta e più volte indicata nel passato come inevitabile sbocco delle contraddizioni createsi a causa della mancata soluzione dei problemi politici di fondo.  In particolare, per la nostra economia il pericolo maggiore consiste nella forte ripresa dell'inflazione che già presenta caratteristiche simili a quella del 1971 ed il cui processo d'accelerazione è chiaramente messo in luce dai dati dei prezzi al consumo e all'ingrosso: 2 % al mese in febbraio e marzo, 3 % in aprile, per i primi, 4,5 % in marzo per i secondi. Gravissima inoltre la svalutazione della lira, nell'ordine del 20 % dall'inizio dell'anno, che è stata arrestata, nel suo processo discendente, solo dalle drastiche restrizioni introdotte dalla Banca d'Italia.  Il processo d'inflazione interna e di svalutazione della nostra moneta sui mercati esteri, trova la sua causa immediata nell'aumento continuo del disavanzo pubblico, nelle rivendicazioni retributive portate avanti indipendentemente da qualsiasi concreta valutazione delle compatibilità, nella caduta della produttività del settore pubblico e privato, nel progressivo dissesto dei settori importanti come quello agricolo, nella caduta degli investimenti e, quindi, nel progressivo indebolimento del settore industriale.  I repubblicani hanno più volte denunciato questi mali nel passato, mali che troppe volte sono stati sottovalutati o trascurati dalle altre forze politiche, talché ancora oggi essi non sono considerati nella loro effettiva gravita. L'ultimo esempio in tal senso è costituito dalle considerazioni svolte dall'on. Moro alla Camera il 28 aprile, due giorni prima delle dimissioni del Governo. In tale occasione il Presidente del Consiglio ha dichiarato che, in presenza di talune condizioni, come competenza nelle entrate dello Stato, la riduzione di alcune sfasature tra cassa e la possibilità di maggiori tagli nelle spese di parte corrente, sarebbe stato possibile riportare, nel corso del 1976, il deficit di parte corrente nelle pubbliche Amministrazioni a livelli prossimi, tenuto conto della svalutazione monetaria, a quelli del 1972-73.  Purtroppo realizzazioni di questo tipo non sono più possibili oggi e soprattutto non lo sono nemmeno in un più lungo arco di tempo in assenza di una politica di estrema incisività e rigore.  A dimostrazione di ciò iniziamo con il prendere in esame i dati che caratterizzano il settore pubblico, più avanti analizzeremo l'altro grande elemento di instabilità: la dinamica dei costi.  Per illustrare convenientemente lo stato di ingovernabilità del settore pubblico e l'ampiezza della spinta inflazionistica che da esso proviene, basta fare riferimento'»a due soli dati; la composizione della spesa pubblica e l'ampiezza del disavanzo.  Relativamente alla composizione della spesa pubblica va osservato che la spesa corrente del settore pubblico ha raggiunto ormai  il livello di 28,000 miliardi, pari ad un quarto del reddito nazionale complessivo, a cui corrispondono appena 6.300 miliardi di spesa in conto investimenti, di cui 4.100 a titoli di trasferimenti.  A sua volta il fabbisogno per il settore pubblico è andato rapidamente ascendendo in questi ultimi anni sino a raggiungere i 14.000 miliardi nel 1975 ed a toccare i 15.000 miliardi per quello previsto nel 1976, Come ulteriore elemento di instabilità si aggiunga l'esistenza di 20.000 miliardi di titoli a scadenza infra-annuale che sollecitano il rinnovo, di conseguenza il controllo monetario diviene impossibile ed ogni mese l'immissione di potenziale ed effettiva liquidità obbliga a sempre nuovi provvedimenti:  i tassi di interesse a breve termine sono cresciuti in 5 mesi dall'8 % al 17,5 96, sono state imposte riserve obbligatorie addizionali per 700 miliardi, è stato reintrodotto il deposito obbligatorio agli acquisti di valuta per un importo stimato di 3.000 miliardi.  Provvedimenti, questi, in molti sensi traumatici per le imprese e fortemente restrittivi per l'attività economica sia in generale che in relazione agli scambi con l'estero. Ci troviamo oggi, ancora una volta, come nel passato, in una situazione in cui l'unica difesa all'impatto inflazionistico del settore pubblico consiste nello strangolamento del settore privato, fatto, questo, che è causa a sua volta di ulteriori e sempre più gravi difficoltà, come la caduta del reddito reale nel '75 ampiamente dimostra.  Come si può dunque sperare di riprendere il controllo di questa situazione, come suggerisce l'on. Moro, in breve tempo e senza incisive e drastiche misure? Ma vi è di più. Come abbiamo detto l'espandersi e il dequalificarsi della spesa pubblica rappresentano solo uno degli elementi destabilizzanti dell'economia; l'altro è rappresentato dalla dinamica delle retribuzioni del settore pubblico e privato.  Dal 1971 in poi la dinamica salariale non ha. conosciuto soste, superando largamente quella degli altri paesi industrializzati, sino a raggiungere il 30 % nel 1975, anno di netta caduta della produzione,  A chiusura dei contratti si può stimare per il 1976 un aumento retributivo, comprensivo degli scatti della scala mobile, del 19-20%.  Non solo in tal modo viene compromessa definitivamente la competitività delle aziende italiane all'estero, ma viene reso impossibile qualsiasi tentativo di riprendere il controllo dell'economia; la stessa svalutazione della lira diviene inefficace e quindi inarrestabile.  Come è possibile quindi che il governo affermi, per bocca dell'on. Moro, che « la conclusione dei contratti sia avvenuta sostanzialmente nel rispetto di quei limiti di compatibilità che la svalutazione della lira ha resi molto stretti? A tale riguardo i limiti di compatibilità sono stati superati da tempo, come l'innescarsi della spirale inflazionistica drammaticamente dimostra.  L'effetto fortemente destabilizzante sul piano economico e  sociale di un prolungato periodo di fotte inflazione non deve essere in alcun modo sottovalutato; la creazione di spinte corporative sempre più marcate, il ridursi, in un paese mancante di materie prime, della convenienza d'azienda, l'aumento delle conflittualità dovuto a coloro che sono i più colpiti, la pressione che verrebbe a crearsi nelle regioni e nelle categorie più deboli, potrebbero rendere il paese ingovernabile.  In questa situazione i repubblicani non possono che ribadire con rafforzata fermezza la necessità di una politica dei redditi a tutti i livelli che permetta un adeguato contenimento della dinamica delle retribuzioni e, parallelamente, di riqualificazione e contenimento della spesa pubblica corrente.  La gravita della situazione, dunque, non consente ne indugi ne ambiguità, ma richiede, invece, chiarezza di obiettivi e soprattutto fermezza di azione.  Proprio questa chiarezza non può ravvisarsi purtroppo nei programmi presentati dagli altri partiti in occasione di questa campagna elettorale.  Non basta infatti, come fanno i socialisti, invocare riforme e prospettare generici sacrifici, ne basta, come è scritto nel programma della DC, richiamare l'esigenza di un salario a livello europeo e d'una maggiore mobilità del lavoro; su questi temi occorrono indicazioni ed impegni precisi, non generiche ed ambigue affermazioni.  Maggiore chiarezza, ma non con maggiore coerenza, troviamo nel programma comunista. Giustamente i comunisti indicano nell'arresto dell'inflazione e nel rafforzamento del sistema produttivo i grandi obiettivi da raggiungere; e giustamente ancora, ma questo è un nostro antico tema, essi indicano la necessità di risanare la finanza pubblica. Essi però affermano che non è possibile ravvisare negli aumenti retributivi l'origine delle difficoltà dell'economia italiana ed inoltre sostengono che indicare in una limitazione degli aumenti dei salari la via per uscire dalla crisi è radicalmente sbagliato.  Certamente nessuno vuoi sostenere che l'aumento delle retribuzioni sia stata la sola ed unica causa della crisi dell'economia;  vogliamo invece affermare che una politica di lotta all'inflazione e di ripresa degli investimenti necessita assolutamente di un controllo sulla distribuzione a tutti i livelli attraverso una politica di attribuzione delle risorse agli obiettivi condivisa dalle forze politiche e dalle forze sociali.  Qualsiasi strategia di politica economica a livello globale o settoriale richiede necessariamente che si creino le condizioni per la disponibilità di un adeguato volume di risorse e ciò implica una precisa politica di distribuzione del reddito nazionale, come peraltro il recente esempio della Gran Bretagna dimostra.  La concreta formulazione e l'effettiva realizzazione delle linee di intervento proposte dai repubblicani richiedono che le parti  sociali siano rese adeguatamente responsabili e garanti nella politica economica posta in essere.  Si tratta di modificare la situazione nella quale la politica economica è fatto di cui si da carico il solo Governo mentre le parti sociali si sentono autorizzate, ciascuna nella propria sfera istituzionale, a determinare liberamente il proprio comportamento. Non si tratta qui di un discorso sul senso di responsabilità presente nei diversi comportamenti e nelle decisioni che le presiedono; si tratta invece di creare una situazione nella quale le parti sociali siano istituzionalmente responsabilizzate e, di converso, partecipino istituzionalmente alla definizione dei fatti qualificanti, di impostazione e di attuazione della politica economica. In particolare, la disponibilità mostrata dal sindacato, per una politica di investimenti, particolarmente indirizzata a fini sociali, potrà trovare collocazione in un ambito preciso e così consentire il coerente inquadramento delle rivendicazioni retributive in un discorso di politica economica. globale nel quale le parti sociali siano adeguatamente presenti. E' questo l'unico modo per rendere significativa e concretamente realizzabile quella idea di programmazione di cui per anni si è parlato e la mancanza della quale è oggi sempre più sentita. Abbiamo detto che la programmazione non si fa senza che alla sua elaborazione partecipino le forze sociali, ma abbiamo anche detto che senza il controllo della distribuzione dei redditi realizzato concordemente fra lo Stato e le forze sociali, viene a mancare lo strumento fondamentale per la programmazione. Il discorso, per essere completo, ha però bisogno di un altro elemento essenziale ed a tutt'oggi trascurato: un rafforzamento del ruolo del Parlamento .come organo di definitivo giudizio delle linee di programmazione concordate fra potere esecutivo e forze sociali, nonché come organo di controllo politico della reale attuazione del programma.  In questo spirito una prima modifica necessaria consiste nella costituzione in seno al Governo, ed in sostituzione del Ministro del Bilancio e del CIPE, di una Vice Presidenza del Consiglio responsabile del coordinamento della politica economica in tutti i suoi aspetti, affiancata da un comitato di ministri da una parte, e da una Commissione di Programmazione composta dai rappresentanti delle parti sociali dall'altra.  Questo comitato avrebbe il compito di definire ed attuare, nella forma specifica, le singole azioni di politica economica controllandone l'attuazione.  In seno a questo comitato, affiancato dalla Commissione della Programmazione, verrebbe definito il quadro globale di compatibilità nel quale far rientrare la ripartizione del prodotto nazionale tra investimenti e consumi, la determinazione del deficit della P.A., il credito alla economia nonché i limiti di compatibilità degli aumenti delle retribuzioni, sia assoluti che relativi, tra categorie differenti, al fine di ridurre progressivamente l'attuale giungla dei redditi e poi impedirne il riformarsi.  II rafforzamento del ruolo del Parlamento e la realizzazione di una effettiva politica di programmazione, richiede un serio discorso istituzionale sui rapporti tra Parlamento ed esecutivo, tra potere centrale ed enti locali nonché tra potere politico e burocrazia. Sono questi i problemi, interconnessi tra loro, e fin troppo trascurati nel passato, in quanto una qualsiasi politica di programmazione, con l'adeguato inserimento e responsabilizzazione delle parti sociali, deve necessariamente presupporre un organico e coerente funzionamento delle istituzioni democratiche.  Questa ci sembra essere la proposta centrale ed essenziale, al fine di ricreare le condizioni per poter gestire di nuovo l'economia e superare i contrasti ormai esistenti tra i diversi gruppi sociali.  Naturalmente la creazione di un tale fatto programmatico non elimina automaticamente le difficoltà del momento, specie nel breve periodo, ma pone semplicemente le condizioni per l'attuazione di una politica economica coerente nell'impostazione e nell'attuazione.  E' necessario allora immaginare delle linee di politica economica da attuare al più presto, al fine di rompere il pericolo inflazionistico in atto e ricostituire le condizioni per una politica economica di un più ampio respiro.  In quel che segue, quindi, dedicherò la mia attenzione nell'ordine ai problemi economici immediatamente presenti per poi interessarmi alle linee d'azione di più lungo periodo, per trattare infine i problemi istituzionali in maggiore dettaglio.  MISURE DI BREVE PERIODO.  Le misure di breve periodo hanno esclusivamente lo scopo di arrestare il processo di deterioramento dell'economia sdrammatizzando nei limiti del possibile la contrapposizione esistente tra inflazione e compressione del sistema produttivo. Infatti misure antinflazionistiche, anche intese a difendere il valore esterno della lira di tipo tradizionale, cioè elaborata all'interno dai tradizionali strumenti di politica economica (ricordiamo ad esempio l'obbligo del deposito del 50 % del valore della valuta acquistata), tendono a interagire negativamente sui sintomi di ripresa, ancora limitati, che si sono andati osservando relativamente al livello della produzione; dall'altra parte proprio la assoluta necessità di contrastare il pericolo inflazionistico richiede la definizione di tutta una serie di interventi sui quali sarà necessario trovare l'accordo delle forze politiche e delle parti sociali.  Ovviamente i provvedimenti di breve periodo non possono * essere indipendenti da una politica di lungo periodo in quanto altrimenti finirebbero sempre col dare luogo ad una politica frammentaria e alla lunga non sufficientemente incisiva.  Qui di seguito tutta una serie di provvedimenti vengono proposti con l'intesa che essi debbono essere valutati alla luce delle  linee di intervento di più lungo periodo che vanno esposte nel prosieguo e con le quali formano un tutto unico.  a) Innanzitutto occorrerà valutare con molta precisione la dinamica retributiva del settore pubblico e privato dopo la recente chiusura dei contratti del settore privato e di quelli precedenti per il settore pubblico. Tale dinamica dovrà essere valutata anche per gli anni successivi al 1976 sulla base di diversi possibili tassi di inflazione e sarà necessario stabilire dei tassi di aumento massimo alle retribuzioni sia in senso assoluto che relativo tenendo presente gli attuali differenziali esistenti nelle retribuzioni tra i diversi settori e all'interno di ciascun settore.  In ogni caso si tratterà di misure temporanee in attesa dell'attuazione di un discorso di più ampio respiro inteso ad eliminare la giungla dei redditi ed esposto nel seguito.  b) Dato l'eccessivo tasso d'aumento della spesa pubblica, specie di parte corrente, sarà necessario stabilire un plafond per l'aumento delle spese correnti, diverse dalle spese per pagamento di retribuzioni, di tutti gli enti centrali e locali facenti capo alla P.A. Tale plafond valido per 12 mesi sarà calcolato sulla base del tasso d'inflazione atteso e può prevedersi essere intorno al 10-12 % in più della spesa dell'anno precedente. Tale plafond non potrà in nessun caso essere superato. Il controllo, per gli enti periferici, avverrà tramite quanto detto in e).  e) Obbligo a tutti gli enti pubblici, autonomie locali ecc. di depositare le proprie disponibilità finanziarie presso la Tesoreria, Tali somme sono erogate dietro presentazione di mandati di pagamento purché si tratti di spese autorizzate ai sensi di quanto detto in b). Inoltre il deposito in Tesoreria consentirà, in attesa della « legge annuale di finanza » di cui si dirà appresso e che va ad integrazione e modifica della legge Merlino recentemente approvata, di controllare la spesa degli enti locali secondo le priorità stabilite di cui si dirà appresso.  d) Impegno di tutti i gruppi parlamentari a non presentare leggine di spesa per un periodo di almeno un anno e comunque fino al momento in cui sarà introdotta un'apposita commissione filtro di cui si dirà in seguito.  Si eviterà in tal modo di sconvolgere continuamente le previsioni di bilanci caricando lo Stato di oneri per i quali non esiste altra copertura di quella, ormai solo formale, del ricorso al mercato obbligazionario indirettamente finanziato dalla Banca centrale.  e) L'attuale andamento della spesa pubblica lascia inoltre molto a desiderare anche nella sua composizione che vede, nonostante la continua espansione del disavanzo continuamente mortificate le moltiplicate esigenze della spesa in conto investimenti e per consumi aventi carattere di socialità. Sarà dunque indispensabile valutare, con la maggior precisione possibile, i preventivi di spesa per il 1976 e per la prima metà del 1977, con particolare riferimento alla concreta realizzazione dei decreti anticongiunturali del luglio 1975.  f) Al fine di assicurare un aumento della produttività del settore pubblico, dovrà essere assicurata la massima mobilità del lavoro al suo interno attraverso un sistema provvisorio di distacchi in attesa di sistemare in via definitiva le rigidità esistenti. In particolare ciò dovrà essere fatto per i dipendenti degli enti inutili che debbono essere sciolti e che non fanno parte dell'elenco degli 88 enti. Lo stesso dicasi per ciò che riguarda il sistema dell'assistenza sociale nel quale, in attesa di riordino, non si debbono venire a creare, a causa del processo di decentramento in atto, doppioni con gli uffici esistenti a livello centrale.  g) Per quel che riguarda il credito dovranno essere indicati settori per i quali, nell'attuale fase di elevati tassi di interesse, dovrà essere corrisposto il credito a tassi di favore e per importi stabiliti. In particolare ciò è importante per l'edilizia popolare, completamente ferma a causa dell'aumento del tasso di interesse a carico del mutuatario,  h) Non si può, anche nel periodo breve, non fare qualche cosa per la disoccupazione giovanile. A tal riguardo sembra indispensabile avviare un adeguato numero di corsi di avviamento professionale. Questi corsi però dovranno sin dall'inizio, per dimensione di indirizzo, essere legati alle iniziative locali e generali finalizzate alla creazione di nuovi posti di lavoro. Solo cosi infatti è possibile fare qualche cosa di immediato per i giovani che risulti poi avere validità permanente e risulti efficace ed utile anche per l'intera economia.  i) Relativamente al settore produttivo, risulta essenziale procedere al recupero della produttività e dell'utilizzazione degli impianti nei limiti del possibile.  Occorre a tal 6ne limitare l'assenteismo, e di ciò il sindacato deve darsi il più ampio impegno, realizzare la riduzione dei tempi morti, l'accorpamento delle festività di cui molte volte si è parlato e, infine, realizzare immediatamente la più ampia mobilità del lavoro all'interno delle singole aziende. Nel caso vi fossero aziende che intendessero porre in essere piani di ristrutturazione comportanti una riduzione del personale, questo deve poter essere momentaneamente messo in cassa integrazione. Susseguentemente tale personale dovrà essere reimpiegato secondo le procedure che verranno studiate per la mobilità del lavoro.  LINEE DI PIÙ LUNGO PERIODO.  Nel più lungo periodo, come si è detto, il problema consiste nella possibilità di porre in essere una politica economica non frammentaria basata quasi esclusivamente sull'uso degli strumenti monetari, ma invece comprensiva di tutti gli aspetti rilevanti e soprattutto finalizzata al raggiungimento di obiettivi precisi stabiliti nelle sedi adeguate. Per tali motivi occorre da un lato la realizzazione di un più coerente rapporto tra Parlamento ed ESEcutivo, tra amministrazione centrale ed autonomie locali e dall'altro è necessaria la partecipazione delle parti sociali. Nella forma in cui abbiamo anticipato precedentemente e riprenderemo in seguito più dettagliatamente. Vogliamo qui invece indicare alcuni degli elementi che ci sembrano essenziali per lo sviluppo di una linea di politica economica coerente.  a) Uno dei problemi fondamentali è costituito dall'attuale situazione di disorganizzazione del settore pubblico che presenta, tra l'altro, settori carenti di personale e settori invece dove esso è sovrabbondante, esiste inoltre il problema del decentramento di molte funzioni, decentramento non ancora pienamente attuato per quel che riguarda l'assegnazione di personale.  A tal riguardo l'esistenza di tutta una varietà di retribuzioni differenti per funzioni similari, con talvolta estrema disparità tra  10 stato e il parastato, si presenta non solo come fonte di ingiustizia sociale, ma anche come impedimento di una seria riorganizzazione dello stato e del parastato a livello centrale e periferico.  Un modo di affrontare questo problema, per altro già denunciato a suo tempo dai repubblicani, è il seguente:  Nello stato e nel parastato vanno individuate 6-7 fasce retributive nelle quali ciascun ente provvede a suddividere i propri dipendenti per qualifica funzionale. In tal modo vengono a porsi le premesse per la equiparazione retributiva e, cosa ancora più importante si crea così, in linea di principio, l'indifferenza della mobilità da un ente all'altro all'interno della stessa fascia.  Naturalmente di conseguenza si dovrebbe realizzare la prima mobilità del lavoro all'interno della P.A.  b} Un secondo problema simile al primo si presenta relativamente al riordino del sistema dell'assistenza sociale. E' questo un settore che va razionalizzato almeno lungo tre direttive.  1) molteplicità degli enti. Questi vanno ridotti ad uno solo con un sistema assistenziale simile per tutti i cittadini.  2) Gratuità dell'assistenza e tipo di assistenza. L'assistenza non dovrebbe essere mai totalmente gratuita, ma assegnare sempre una quota, anche se estremamente limitata, a carico dell'assistito; per quel che riguarda le specialità mediche e il tipo di assistenza, queste vanno completamente riviste sia per quel che riguarda il tipo di medicina, scelta troppo vasta in alcuni settori, assenza assoluta di specialità in altri, sia infine per quel che riguarda il tipo di assistenza dal punto di vista degli interventi, del ricovero ecc.  Relativamente a questo problema, il ricovero in ospedale dovrebbe essere, specie per la durata della degenza, severamente regolata, mentre adeguate previdenze vanno prese per gli anziani per evitare la piaga oggi esistente dei vecchi lasciati negli ospedali senza motivo di malattia.  3) II terzo problema riguarda la valutazione degli oneri ed  11 reperimento dei mezzi finanziari. Ciò a seguito del passaggio di competenza alle Regioni (la revisione delle pensioni per invalidità),  andrà fatto all'interno del riordino della situazione finanziaria e programmatica degli enti locali e dei Comuni in particolare.  e) Inderogabile poi si presenta la necessità di mettere ordine non solo nella situazione finanziaria degli enti locali il cui indebitamento supera ormai i ventimila miliardi, ma anche occorre affrontare il problema del coordinamento degli interventi e delle spese in cento investimenti tra l'amministrazione centrale e periferica. Si deve tener presente a tale riguardo che le Regioni hanno diversi livelli di competenza per i diversi settori, esempio: agricoltura, edilizia, territorio, e che in ogni caso la politica, pur nel pieno rispetto dell'autonomia degli enti locali, sia per ciascun settore. sia nel suo complesso, deve mostrare un adeguato grado di coordinamento.  Un primo elemento a tal riguardo indispensabile è la determinazione di una normativa riguardante i seguenti punti;  1 ) struttura di una « legge annuale di finanza » da premettere al bilancio di previsione della spesa, da denominare legge per il coordinamento della finanza pubblica, con la quale offrire un quadro aggiornato annualmente delle norme sostanziali di spesa a supporto degli stanziamenti di bilancio, sia per lo Stato, che per le Regioni e gli enti locali.  Si tratta di superare per questa via la norma costituzionale che fa divieto di stabilire con la legge di bilancio nuove entrate e nuove spese e di avere un documento legislativo annuale unitario che preveda tutte le variazioni di spesa corrente, che fissi le tranches annuali delle spese pluriennali per investimenti, che indichi le spese globali per lo Stato, le Regioni e gli enti locali, secondo una classificazione economica (correnti e in conto capitale) e funzionale uniforme, che possibilmente assorba gradualmente la frammentaria legislazione di spesa che è prodotta attualmente.  La presentazione di questo disegno di legge dovrebbe essere preceduta da una ampia consultazione con le Regioni in sede di Commissione interregionale presso il Ministero del Bilancio o nel caso si accetti la proposta più avanti indicata presso la Vice Presidenza del Consiglio.  2) Riforma della legge finanziaria regionale e delle leggi sulla finanza locale mediante una distinzione tra spese correnti, per le quali adottare parametri rigidi (la cui violazione comporti decadenza immediata e responsabilità contabile per gli amministratori) e spese di investimento, per le quali istituire appositi conti presso il Tesoro, ai quali Regioni ed enti locali possono attingere con la presentazione dei programmi e dei progetti esecutivi.  Per la parte entrata, vanno istituiti parametri di ripartizione tra gli enti locali sulla base della popolazione, territorio, tasso medio di crescita degli ultimi 5 anni. Va inoltre attribuita ai Comuni una potestà tributaria propria possibilmente eliminando l'ultimo scaglione IVA e trasformando questa in una imposta comunale.  3) Riforma della legge comunale e provinciale, nel senso di riconsiderare le attribuzioni dei comuni, di riformare l'istituto  della provincia, di istituire i comprensori, e di stabilire il nuovo ordinamento delle aree metropolitane.  4) Provvedimento di consolidamento dei debiti degli enti locali, che preveda il risanamento entro un certo numero di anni; il pagamento degli interessi non deve essere dedotto dalle assegnazioni finanziarie normali, ma deve essere oggetto di un capitolo a parte.  d) Le partecipazioni statali non potranno non svolgere nel prossimo futuro un ruolo di estrema importanza anche se lungo linee profondamente diverse, specie per quel che riguarda i criteri di gestione, da quelle seguite sino ad oggi.  Tre sono i punti fondamentali da considerare, sui quali tra l'altro molti lumi possono essere tratti dalle conclusioni della commissione Chiarelli: il problema del ruolo delle PP.SS. nello sviluppo industriale, quello del reperimento dei mezzi finanziari, quello infine dei criteri di gestione, di controllo e indirizzo sul sistema delle PP.SS.  Iniziamo da quest'ultimo anche se i problemi si presentano tra loro integrati. Una prima osservazione riguarda la opportunità di ridurre l'attuale numero degli enti di gestione a due o tre accorpando l'insieme delle aziende a partecipazione statale, in modo da realizzare quanti più possibili effetti di integrazione verticale.  Il punto principale riguarda però il problema degli indirizzi e del controllo delle PP.SS. Innanzitutto sull'azione delle PP.SS. ci deve essere un controllo nel Parlamento. Questo però deve essere svolto nell'ambito di un indirizzo generale di politica economica determinato dal Parlamento stesso all'interno o tramite una . legge d'indirizzo generale di cui diremo.  La responsabilità dell'esecuzione di questo indirizzo spetta poi all'esecutivo e al Ministro competente.  Le direttive, va detto con chiarezza, vanno date agli Enti di Gestione e poi rese operative mediante il rapporto istituzionale di proprietà che lega aziende finanziarie ed enti di gestione; specie per quel che riguarda il conferimento di fondi speciali finalizzati. In nessun caso è ammissibile una nazionalizzazione surrettizia delle aziende a PP.SS. che restano e debbono restare di diritto privato.  Dato che alle PP.SS. debbono venir affidati particolari compiti nel processo di sviluppo, compiti di interventi in settori o regioni trascurati dall'impresa privata, compiti di promozione di settori nuovi, di indirizzo dello sviluppo in settori ritenuti particolarmente qualificati dal punto di vista sociale ecc., occorre anche che ad esse vengano dati mezzi finanziari adeguati a far fronte agli oneri che le PP.SS, debbono affrontare per attuare le linee di politica economica affidate loro dalle autorità competenti. Qui però si inserisce l'altro problema; quello del reperimento di mezzi finanziari. Sia direttamente, tramite remissione di BOT e conseguente conferimento dei fondi di dotazione, sia indirettamente, attraverso emissioni d'obbligazioni garantite dallo Stato, lo Stato procura alle PP.SS. mezzi finanziari, presentandosi come intermediario sul mercato dei capitali e sottraendo così mezzi finanziari all'iniziativa privata, a costi diversi da quelli a cui le imprese private possono approvvigionarsi. In tal senso lo Stato svolge l'uso dei fondi a fini di politica sociale; di conseguenza non è possibile semplicemente equiparare i fondi di dotazione al capitale di rischio, in quanto essi sono in genere reperiti collocando sul mercato titoli del debito pubblico. Ciò significa che tutti i mezzi finanziari necessari alle PP.SS. procurati dallo Stato, o comunque con la sua intermediazione, debbono essere sempre remunerati secondo un tasso prefissato non lontano da quello liberamente valente sul mercato come costo del denaro. Ovviamente possono essere affidate alle PP.SS., sempre all'interno degli indirizzi generali di politica economica e col pieno controllo del Ministero e degli Enti di Gestione, progetti specifici per i quali possono venir conferiti fondi non remunerati. Resta inteso che l'ente di gestione resta responsabile del controllo e dell'attuazione effettiva del progetto.  Tali progetti ed i relativi stanziamenti, soprattutto per quel che riguarda l'adeguatezza delle iniziative agli indirizzi di politica economica, verranno controllati da una apposita commissione parlamentare presso la quale dovrà rispondere direttamente il Ministro.  Si eviterà cosi di conferire al sistema delle PP.SS. fondi genericamente classificati come capitale di rischio, che non dovendo essere ne restituiti ne remunerati consentono al momento attuale il più ampio abbandono di qualsiasi criterio d'economicità.  e) Un campo ove sino ad ora la politica economica si è mostrata particolarmente carente è quello della politica industriale.  Gli interventi nel settore industriale sono stati fatti senza tener presente alcun programma organico generale, ne per settore. Sono invece state usate una molteplicità di leggi (la 466, la 1740, e la 622, la 1111) che tutte prevedevano diversi tipi di incentivi e di agevolazioni a favore di casi particolari in relazione a specifiche situazioni di disagio, per esempio la messa in cassa integrazione dei lavoratori.  Una politica di questo genere unita al sistema degli incentivi per il Mezzogiorno, dati sui noti pareri di conformità, ha favorito, o per lo meno non ha contrastato, l'indebolirsi del nostro sistema industriale privo di qualsiasi guida ed indirizzo ed anzi sottoposto a tutta una serie di stimoli contrastanti e casuali. Procrastinate ulteriormente la realizzazione di una efficace politica industriale non è ormai nemmeno possibile. Le condizioni indispensabili per la realizzazione di una politica industriale adeguata sono, a nostro avviso, le seguenti; *  1) determinazione di indirizzi a livello generale distinguendo"" i settori indirizzati all'esportazione, quelli indirizzati alla produzione di beni sostitutivi delle importazioni; i settori aventi particolari finalità sociali (casa, trasporti), le caratteristiche dei settori riguardanti la tecnologia esistente ed i previsti o desiderati sviluppi, la struttura delle imprese ed infine i problemi dell'occupazione a livello generale e settoriale.  2) Una volta chiariti gli obiettivi generali occorre redigere piani di settore al fine d'attuare i piani generali agli indirizzi di cui sopra.  3) Abolizione di tutte le leggi di agevolazione e incentivazione per l'industria che vanno invece sostituite da un sistema unico basato su tre criteri essenziali: erogazione di incentivi o agevolazioni solo a fronte di precisi piani di investimento; adeguata partecipazione del capitale privato e del finanziamento degli istituti di credito; corrispondenza dei piani di investimento agli indirizzi generali e di settore formulati.  Ovviamente gli indirizzi generali e di settore dovranno essere elaborati nelle sedi proprie, con l'adeguata partecipazione delle parti sociali, ciò appunto sarà reso possibile dalla proposta di modifiche istituzionali trattate nella terza parte di questa relazione.  4) Correlatamene alla politica per l'industria sia nei suoi aspetti generali che relativamente ai piani di settore, dovrà essere affrontato il problema della mobilità del lavoro e della cassa integrazione. Al momento attuale la cassa integrazione rappresenta in gran parte una forma di copertura di uno stato di disoccupazione.  I recenti provvedimenti della GEPI hanno inoltre raggiunto l'assurdo di costituire delle società che avevano il solo compito di assumere personale da mettere in cassa integrazione. Si è cosi andato snaturando nel tempo l'istituto della cassa integrazione che aveva carattere di temporaneità e non era inteso a far fronte a problemi occupazionali di lungo periodo. Pur essendo del tutto comprensibile l'atteggiamento del sindacato in merito alla difesa dell'occupazione, va detto con molta chiarezza come la difesa dell'occupazione non va confusa con la tutela del diritto al lavoro (ogni lavoratore deve essere tutelato del diritto al lavoro); in altre parole ogni lavoratore deve essere tutelato nel senso di essere sempre messo in grado di lavorare, ma non nel senso che debba essere difesa l'occupazione in ogni luogo e ad ogni costo.  La tutela dell'occupazione va quindi vista all'interno del ripristino della mobilità del lavoro come cardine essenziale della ripresa produttiva. In pratica ciò vuoi dire che all'interno dei piani settoriali dovranno farsi previsioni di variazioni nell'occupazione per ciascuna regione; il bilancio occupazionale dovrà a sua volta essere uno degli elementi a base sia della politica territoriale degli investimenti sia dei programmi di riqualificazione del personale. A livello centrale e locale le organizzazioni sindacali dovrebbero partecipare alla definizione dei piani in modo da realizzare insieme alle autorità centrali e locali l'ordinato spostamento della manodopera in soprannumero da una azienda all'altra e da un settore all'altro, senza che gli operai in questione debbano passare per la fase della totale perdita del rapporto di lavoro.  5) Un ultimo punto importante, a livello della generalità di  questa relazione, riguarda la struttura del sistema industriale italiano.  La struttura del sistema industriale italiano .si è da sempre mostrata più debole di quella di altri paesi industriali sia per la sua collocazione relativamente periferica rispetto al complesso del sistema industriale mondiale sia per il ruolo svolto all'interno della divisione nel lavoro in campo internazionale.  Ciò ha fatto sì che la struttura industriale italiana fosse da un lato largamente dipendente dall'estero e dall'altro fosse caratterizzata da una percentuale di imprese medio-piccole molto più elevata di altri Paesi.  Negli anni passati non è stato fatto uno sforzo sufficiente per sostenere ed aumentare la crescita delle imprese minori, come non è stato fatto uno sforzo adeguato per consolidare la struttura industriale italiana rafforzandone la capacità di penetrazione all'estero. Sino ad oggi l'industria italiana ha dato mostra di naturale vitalità, ma non è più pensabile che essa possa progredire ulteriormente senza un piano preciso di ristrutturazione e riconversione che aiuti lo sviluppo attraverso agevolazioni finalizzate al raggiungimento di obiettivi di struttura e di potenziamento e sviluppo di settori definiti con precisione.  Stretta tra i grandi Paesi industriali ed i Paesi a nuova industrializzazione ed a basso costo del lavoro, l'Italia deve definire un suo ruolo preciso che non può che essere quello di una struttura industriale in cui ci siano elementi tradizionali ed elementi avanzati ed in cui oltre al rafforzamento dei settori esistenti se ne sviluppino nuovi basati soprattutto sull'elevata qualificazione e specializzazione del fattore lavoro.  6) La corretta impostazione dello sviluppo industriale ha riflessi estremamente importanti su molti fatti collaterali. Innanzitutto ha riflesso sull'occupazione e sulla qualificazione professionale giovanile; il problema della disoccupazione intellettuale e dei giovani non può essere infatti risolto se non in funzione di un preciso programma industriale sia per quel che riguarda la qualificazione professionale, e sia infine, fatto particolarmente importante, per quel che riguarda la caratterizzazione, il tipo, l'ammontare, la localizzazione dei servizi che il terziario deve fornire all'industria.  Dopo avere puntualizzato la posizione del PRI sui problemi dell'agricoltura e su quelli dell'edilizia, che qui non possiamo trascrivere per motivi di spazio, si passa ad esporre la politica i» direzione del Mezzogiorno.  I repubblicani hanno recato un loro contributo rilevante ai fini di una efficace razionalizzazione della politica di interventi straordinari per lo sviluppo del .Mezzogiorno. Essi hanno cercato <di correggere gli aspetti meno convincenti o più discutibili di questa politica. In particolare i repubblicani hanno predisposto le condizioni anche legislative per correggere: 1) le forzature dell'industrializzazione che caratterizzarono negativamente la frettolosa confezione dei famigerati « pacchetti » per la Calabria e la Sicilia.  2) la tendenza alla dispersione degli interventi straordinari che è derivata soprattutto dai cosiddetti programmi di completamento e di emergenza, dai provvedimenti del dopocolera e dagli impegni che si sono voluti accollare alla Cassa per il Mezzogiorno nelle aree di particolare depressione. 3) l'interpretazione troppo disinvolta della formula dei progetti speciali che, accatastando progetti che non sono speciali, e magari neanche progetti, ha compromesso il valore innovativo della legge del 1971. 4) il rallentamento e  11 ridimensionamento degli interventi per la valorizzazione dell'agricoltura, specialmente per quanto riguarda le opere per la adduzione e la distribuzione dell'acqua.  Ora ci sono le condizioni per un recupero della formula dei progetti speciali; e nell'ambito di questo recupero ci sono le condizioni per avviare. a) una politica delle acque e dei boschi. b) una politica di incentivazione che possa conferire all'industrializzazione del Mezzogiorno un'ossatura più consistente e più resistente, puntando sullo sviluppo della media industria manifatturiera, tecnologicamente agguerrita. e) una politica di promozione anche nel Mezzogiorno, e soprattutto nel Mezzogiorno, di quelle attività di ricerca scientifica che costituiscono oggi il principale fattore agglomerativo delle attività industriali più innovative.  Ma i repubblicani sanno che la razionalizzazione della politica meridionalistica, l'efficacia delle condizioni predisposte per dare slancio e respiro alla politica delle acque e dei boschi, dello sviluppo della media industria manifatturiera e delle attività industriali più innovative, la valorizzazione delle risorse finanziarie acquisite con la nuova legge sugli interventi straordinari, presuppongono la soluzione di problemi che sono tutti riconducibili alla situazione di crisi nella quale siamo precipitati.  I repubblicani sanno che l'inflazione è antimeridionalista. Lo è perché essa incrudelisce sui bilanci familiari del Sud anche più di quanto non incrudelisca su quelli del Nord: infatti, quelli del Sud sono bilanci più esigui e fondati sui redditi fissi più di quanto non lo siano i bilanci familiari del Nord. Inoltre, l'inflazione provoca l'assottigliamento, se non addirittura la valorizzazione, delle risorse finanziarie prenotate per la politica di interventi straordinari. Infine, perdurando l'inflazione, si aggraverebbe la crisi industriale e, di conseguenza, il necessario impegno per evitare che la disoccupazione si diffonda nel Nord indebolirebbe la possibilità di far fronte all'altrettanto necessario impegno di ridurre la diffusione e la intensità della disoccupazione nel Sud.  Queste considerazioni ci riconducono al nostro discorso sul risanamento finanziario e sulla politica di controllo della dinamica di tutti i redditi. (Perché la nostra è, per cosi dire, la versione meridionalistica della politica dei redditi.) E coloro i quali hanno detto che la politica dei redditi doveva essere contestata perché limitativa dell'autonomia dei sindacati, hanno contribuito per la loro parte a determinare la situazione antimeridionalista nella quale siamo precipitati. Alla base della proposta repubblicana c'è, invece, il radicato convincimento che il problema del Mezzogiorno non è il problema residuo dello sviluppo italiano, risolvibile prima o poi, quando fosse tornato il sereno, e intanto alleviabile con una politica di interventi straordinari. La lezione delle cose dovrebbe avere insegnato a tutti che il problema del Mezzogiorno è il problema della durata, della consistenza e della qualità dello sviluppo che vogliamo acquisire per il nostro paese, rafforzando tutti i suoi ancoraggi all'Europa,  C'è una logica perversa del nostro dualismo; perché è vero che, se il Nord si ferma, il Sud non può avanzare; ma è anche vero che, se il Sud non progredisce più di quanto finora non sia stato possibile farlo progredire, il Nord prima si ferma e poi regredisce. E soltanto la nostra versione meridionalistica della politica dei redditi può spezzare questa logica. Le semplificazioni classiste e gli accomodamenti interclassisti hanno invece contribuito ad esasperarla. Non ci soddisfano, quindi, le declamazioni e le proclamazioni sulla priorità meridionalista da far valere. Non si tratta soltanto di questo, ma soprattutto di rispettare e non ulteriormente maltrattare le compatibilità meridionaliste.  I PROBLEMI ISTITUZIONALI.  La necessità di realizzare un programma di rinnovamento sociale fondato su una coerente azione di programmazione economica con la adesione piena delle parti sociali, richiede innanzitutto una riconsiderazione approfondita del ruolo attuale e potenziale del Parlamento nel nostro sistema istituzionale.  Lo sbocco verso un'azione programmata che sia fondata su un grande patto sociale postula un ruolo specifico ed una assunzione di responsabilità del Parlamento come sede istituzionale nello scontro dialettico tra interessi settoriali, organizzazioni sindacali e paro sociali da una parte, e centri portatori di interessi generali e permanenti dalla Comunità nazionale dall'altra. Tale ruolo deve andare al di là della contrapposizione tra maggioranza di governo ed opposizione, che pure rimane un dato essenziale del nostro sistema politico, e deve essere inteso come dovere istituzionale della rappresentanza politica nazionale nei riguardi degli interessi di fondo dello Stato democratico e dello sviluppo sociale del Paese.  Il porsi come massima sede della sintesi politica nazionale rappresenta, quindi, in questo momento la funzione peculiare del Parlamento, che il Governo deve intelligentemente stimolare ed utilizzare non per cedere a corrive spinte assemblearistiche, ma perché la dimensione e la complessità dei problemi in gioco sono tali da richiedere per l'azione di governo il sostegno e l'autorità del Par^1^ lamento nel suo complesso.  Il governo, cioè, deve corresponsabilizzare il Parlamento su alcune scelte di fondo, vitali per l'avvenire del Paese, e stimolare un comportamento coerente per le scelte fatte.  In questo quadro è necessario:  1) che il Parlamento approvi leggi di ampio indirizzo e non una quantità di leggine contraddittorie, molte delle quali hanno rilevanza pienamente amministrativa.  2) Nello svolgimento dei lavori del Parlamento la dialettica tra maggioranza e minoranza deve definirsi in sede di formulazione dell'indirizzo politico generale, al fine anche di contribuire insieme al buon funzionamento delle istituzioni e del Parlamento in particolare.  Commistioni tra maggioranza e minoranza, nella misura in cui modificano, nei fatti, cioè tramite leggi specifiche, l'indirizzo politico generale, privano il Parlamento del potere di controllo sul Governo in quanto questo non è più di fronte ad una precisa e definita, responsabilità politica.  Al fine di migliorare il funzionamento del Parlamento i repubblicani ritengono necessarie alcune proposte.  La prima riguarda la costituzione di una commissione filtro per le leggi di spesa, accrescendo i poteri dell'attuale commissione bilancio, in modo da controllare che non vengano presentate leggi di spesa capaci di alterare il quadro generale di compatibilità economica stabilita dal Governo e dallo stesso Parlamento.  Nello stesso spirito dovrebbe essere costituita una seconda commissione per il coordinamento legislativo con il compito di assicurare nelle singole materie, tenuto conto delle competenze legislative regionali, una coerenza di disciplina normativa e dei principi che ne sono il fondamento.  Un secondo punto di rilevanza che i repubblicani ritengono di dover sottolineare ancora una volta riguarda il rapporto tra potere politico e burocrazia. I rappresentanti del potere politico, in particolare i Ministri, sono responsabili dell'attuazione dell'indirizzo politico definito dal Parlamento, di conseguenza essi, nello spirito di tale responsabilità, debbono emettere direttive generali, che negli aspetti operativi verranno realizzate dalla burocrazia, responsabile, nella sua veste tecnica, della adeguatezza dei provvedimenti specifici. Ciò significa che i rappresentanti del potere politico non debbono fare atti discrezionali, ma dare l'indirizzo su cui viene ad estrinsecarsi il potere di regolamentazione della burocrazia. Un esempio di tale impostazione può trarsi dalle proposte fatte dai repubblicani in merito alla organizzazione del sistema delle partecipazioni statali.",NA,NA
