"text","cmp_code","eu_code"
"DEMOCRAZIA INDUSTRIALE.   Oggi innestare il problema della libertà su differenze di classe è non solo ideologicamente contraddittorio, ma praticamente privo di senso. Le strade del liberalismo e della democrazia si sono del tutto congiunte. Il problema non è di creare una nuova élite sopra la massa, ma di disintegrare la massa dal proprio interno qualificandola, di disegnare un volto individuale ad ognuna delle parti indistinte che compongono la folla.  Di Valerio Zanone.  Non ci costa imbarazzo e non ci procura un senso di inferiorità riconoscere che la democrazia liberale è in crisi da molto tempo. Proprio con questa crisi, e con le discussioni che l’hanno denunciate e descritta, il liberalismo ha recato un contributo sostanziale alle idee sociali del nostro secolo, ancora per tante parti inspiegabilmente radicato a fonti di pensiero ottocentesche.  Le sconfitte e la decadenza dei partiti liberali sono soltanto aspetti empirici della crisi della società liberale e della decadenza della personalità dinnanzi all’affermazione della massa e dell’industria. E’ facilmente dimostrabile che i termini di massa e industria sono interdipendenti; senza lo sviluppo della civiltà industriale non sarebbe stato possibile il rapido incremento della popolazione e il livellamento della mentalità e del costume, e all’incontro l’industria non può operare senza la massa dei lavoratori e dei consumatori che essa stessa ha prodotto. Del resto ci pare superfluo insistere su questo genere di rapporti, ai quali si intitola già tutta una letteratura e preferiamo fermarci alla constatazione di un fatto: la massa in quanto tale, e cioè proprio usando il peso della sua quantità materiale, del suo conformismo, del suo anonimato, ha acquisito il pieno potere sociale, ha imposto aspirazioni e gusti, invadendo il palcoscenico della politica: « prima la moltitudine passava inavvertita, occupava il fondo dello scenario sociale; adesso s’è avanzata nelle prime linee, è essa stessa il personaggio principale. Ormai non ci sono più protagonisti; c’è soltanto un coro ». In questo modo il tramonto dei valori individuali nella società industriale, già annunciato da Tocqueville, sfocia nella progressiva livellazione del pensiero e del costume e nella imposizione della mediocrità e della volgarità intellettuale come parametro obbligatorio delle manifestazioni sociali: nel saggio di Ortega che abbiamo ricordato, scritto nel 1930, si analizza la ribellione delle masse al loro destino secolare. Il guaio è che, como doveva dimostrare proprio in quegli anni la cronaca degli eventi internazionali, quando si impone alla società l’organizzazione del gregge, diventa presto inevitabile l’autorità di un pastore armato di bastone.  La borghesia liberale non aveva assistito inerte alla « ribellione delle masse »; il tentativo di caricarle di una responsabilità politica precisa, che valesse ad instradarne lo sviluppo entro sicuri argini giuridici, aveva portato all’universalità del suffragio. Ma in mano alle masse operaie, il suffragio concesso dalla democrazia liberale diventa il mezzo della protesta sociale; la eguaglianza dei diritti politici reclama più urgentemente quella dei diritti sociali e delle condizioni economiche; nel ritardo di esse, l’elettorato delle fabbriche inasprisce la propria secessione dall’evoluzione della democrazia, si rinchiude in evocazioni di palingenesi rivoluzionarie e di mitologie marxiste dove l’oppressione della fabbrica si congela nella totalità e nel sistema; insoddisfatto delle retribuzioni in aumento e delle assistenze in espansione, l’operaio si dichiara favorevole al militarismo di fabbrica e alle brigate di lavoro; mentre chiede riduzioni di orario, afferma lo stakanovismo.  Chi ha fermato l’attenzione, in questi vent’anni di dopoguerra, sull’affermazione e sulla persistenza nelle città italiane del « triangolo », di un imponente suffragio marxista, deve concludere che il miglioramento innegabile delle condizioni economiche degli operai nelle grandi industrie non basta a risolvere il problema. Il traguardo piccolo borghese del televisore e dell’utilitaria non attenua il contrasto fra le classi; la rivoluzione liberale di Gobetti tende a trascolorare in una giovanile utopia, e come egli stesso aveva previsto nella conclusione del suo libro, le « pseudo-aristocrazie operaie », se non si raffermano sulle loro attestazioni protestatarie, si esauriscono nello sforzo di imborghesirsi.  La situazione ci spinge a chiederci se l’invadenza industriale nella vita d’oggi non necessiti di interventi capaci di riequilibrare il rapporto fra industria e società. E’ stato proposto di ridimensionare la presenza della industria al suo ruolo originario di servizio; che del resto era il sottinteso programma della prima classe industriale italiana, formata in gran parte di quadri provenienti dal mondo operaio e piccolo-borghese, e per molto tempo impegnata quasi esclusivamente in problemi di gestione interna. In essa l’autoritarismo caratteristico della gestione industriale era in fondo moderato dalla famigliarità dei rapporti e dalla conforme estrazione sociale dell’imprenditore e dei suoi collaboratori. Sennonché proprio nella natura « patriarcale » di questi promotori di industrie covava il pericolo di sostanziali incomprensioni, destinate a fornire il più adatto campo di germinazione alle teorie del socialismo sindacalista. Fu un organizzatore di industriali torinesi, Louis Bonnefon Craponne, a delineare senza incertezze il ritratto dell’industriale che « amava credersi padre dei suoi operai: li trattava con benevolenza, ricordando la propria origine, però esigeva rispetto e obbedienza passiva agli ordini del padrone. Perciò l’organizzazione operaia, quando si manifestò, fu da lui considerata come un atto di rivolta, quasi come un tradimento. Varie lotte e ripetute sconfitte furono necessarie perché chinasse il capo e accettasse il fatto compiuto. E non acconsentì a trattare con i sindacati operai che con un sordo rancore, dopo aver opposto troppo a lungo ula quale era intestardito in una posizione puramente negativa che aveva finito di renderlo ancora meno simpatico e meno popolare ».  All’egocentrismo degli imprenditori si contrapponeva la organizzazione di classe fra gli operai; fuori dei cancelli, il tentativo delle classi economiche di mantenere nelle proprie mani il potere politico si scontrava con le agitazioni popolari. L’esempio del comune di Parigi, dove le masse agglomerate intorno alle officine dei sobborghi contrastavano con agitazioni rivoluzionarie l’opinione pubblica della grande provincia moderata e benpensante, imponeva ai politici liberali il problema di preservare il funzionamento degli organi democratici dello stato costituzionale e parlamentare dalla pressione diretta della piazza.  Un atteggiamento del genere serve a capire le lunghe dispute sull’opportunità di fare di Roma capitale del Regno un centro industriale oltre che culturale e amministrativo. Dopo tre anni passati a Parigi Quintino Sella dichiarava in Parlamento: « lo ho sempre desiderato che sia in Roma la parte direttiva, la parte intellettuale, ma non ho mai desiderato che vi siano grandi agglomerazioni di operai. In una soverchia agglomerazione di operai in Roma io vedrei un vero inconveniente, perché credo che qui sia il luogo dove si debbono trattare molte questioni che vogliono essere discusse intellettualmente, che richiedono l’opera di tutte le forze intellettuali del paese; ma non sarebbero opportuni gli impeti popolari di grandi masse di operai. Crederi pericolosa o almeno non conveniente un’organizzazione di questa natura ».  Nei politici della destra libene che l’elevazione dello condizioni di vita delle masse popolari, dovesse precedere la loro introduzione all’attività politica su un piano di maturità. Le grandi riforme dell’età giolittiana mostrarono invece che i due processi non potevano essere graduati nel tempo, e che diritti politici e rivendicazione sociali crescevano nel contempo alimentandosi reciprocamente. Oggi innestare il problema della libertà su differenze di classe è non solo ideologicamente contraddittorio, ma praticamente privo di senso.  Le strade del liberalismo e della democrazia (che pur con complicati percorsi partono del resto dallo stesso momento storico e ideale) si sono del tutto congiunte. Il problema non è di creare una nuova élite sopra la massa, ma di disintegrare la massa dal proprio interno qualificandola, di disegnare un volto individuale ad ognuna delle parti indistinte che compongono la folla. Ma per realizzarsi pienamente, la democrazia liberale deve penetrare all’interno delle fabbriche; all’industrialismo che invade la società il liberalismo deve contrapporre un dinamico concetto di democrazia che si diffonda dalle strutture pubbliche della società verso l’interno dell’industria e che sostituisca una efficace forma di collaborazione al conflitto fra capitale e lavoro che è stato protagonista della storia politica contemporanea.  Dalla seconde metà del Settecento, la formazione delle idee liberali è stata condizionata dalle due grandi rivoluzioni, politica e industriale. Oggi per il liberalismo è maturo il tempo di una seconda rivoluzione industriale, che sia la rivoluzione delle relazioni umane all’interno delle industrie.",NA,NA
