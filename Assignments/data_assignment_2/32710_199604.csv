"text","cmp_code","eu_code"
"PENSIAMO L’ITALIA   IL DOMANI C’È GIÀ  VALORI, IDEE E PROGETTI PER L’ALLEANZA NAZIONALE    HTTP://WWW.ALLEANZA-NAZIONALE.IT/VERONA98.HTML    TESI POLITICHE APPROVATE DAL CONGRESSO DI FIUGGI - GENNAIO 1995  Premessa  CAPITOLO PRIMO  CAPITOLO SECONDO  “Sciogliere tutti i fasci”  Autorità e libertà  La comunità nazionale  CAPITOLO TERZO  Coordinate della riforma  Nuove regole per la Seconda Repubblica  Unità nazionale e federalismo  Decentramento amministrativo  Pubblica Amministrazione  Associazionismo, volontariato e mondo giovanile  Donne-società-impresa  Valori cristiani e impegno politico: persona, famiglia, diritto alla vita  Politica al femminile  Diritto allo studio  Diritto alla salute  Diritto all'informazione  Diritto alla sicurezza  Diritto alla giustizia  Politica culturale  CAPITOLO QUARTO  L’Unione Europea  Rapporti con il Medio Oriente  Protagonisti nel Mediterraneo  Italiani nel mondo  Politica di difesa  CAPITOLO QUINTO  Il quadro geopolitico ed economico mondiale  Modello di sviluppo italiano  Mezzogiorno ed aree deboli  Ambiente e territorio 76  Agricoltura e ricchezza  Finanza pubblica e privatizzazioni  Politica dell’occupazione 87  Politica finanziaria e del credito  CAPITOLO SESTO    PREMESSA.    Nelle tesi congressuali che il “Secolo” pubblica quest’oggi—e di cui questa premessa è parte integrante—non c’è volutamente alcun riferimento alla situazione politica che del resto evolve rapidamente giorno dopo giorno.  Sarà la mia relazione al Congresso a tracciare le nostre linee di azione a breve e medio termine: le future alleanze, il destino della legislatura, l’azione del governo Berlusconi, il ruolo degli altri partiti. In una parola sola, tutta l’”attualità politica”. Sarà una parte della tesi congressuale importante per continuare a raccogliere il consenso, ma che è impossibile scrivere due mesi prima e che non deve distogliere l’attenzione degli iscritti al MSI-DN e degli osservatori esterni sulla parte delle tesi più progettuale e strategica, meno legata al contingente.  Un Congresso storico, quale quello che andiamo a celebrare per sancire la nascita di Alleanza Nazionale, deve infatti dedicare l’ampio dibattito interno alle ragioni dell’evoluzione-trasformazione del MSI, ai valori di fondo del nuovo soggetto politico, ai suoi contenuti dottrinari, alla sua strategia, alla sua organizzazione. Nell’aprire la sessione del Comitato Centrale del 22 ottobre dissi che il prossimo sarebbe stato l’ultimo congresso del Movimento Sociale Italiano e che esso sarebbe stato un congresso storico, perché chiude la fase del Movimento Sociale e ne apre una nuova, quella di Alleanza Nazionale. Aggiunsi, con l’approvazione pressochè unanime dei componenti del Comitato Centrale, che il vero banco di prova sarebbe stato rappresentato dalle coordinate culturali, e dai valori programmatici delle tesi congressuali, che oggi offriamo al dibattito e all’approvazione degli iscritti, nelle assemblee sezionali, e dei delegati ai Congressi provinciali. Avevo già affermato nella relazione alla Direzione Nazionale del 10 ottobre che abbiamo tutti il dovere di essere chiari e leali tra noi e verso i nostri iscritti, che saranno i veri protagonisti del dibattito e delle scelte. Oggi assolviamo al dovere di coinvolgere tutti, fin dall’assemblea della più piccola e periferica sezione nel dibattito e nelle scelte, informando tutti correttamente, affinchè ognuno possa scegliere liberamente e a ragion veduta.  Confermo oggi quanto dissi allora, con l’approvazione a larghissima maggioranza della Direzione, e cioè che sono comunque certo che ciò accadrà; perché la nostra base, la meravigliosa comunità umana che ha fatto, in mezzo secolo di sacrifici e di lotte, del MSI un protagonista unico ed irripetibile della storia politica italiana, è assai diversa da come per anni è stata presentata.  Il popolo missino è un popolo che ragiona, che ha cuore e cervello in egual misura, che ha dimostrato di sapersi sacrificare per una causa ideale e che ha ben chiaro che l’interesse della nostra Patria viene prima di qualsiasi logica di partito.  Questo è stato del resto l’alto insegnamento dei nostri fondatori, il cui nome—da Almirante a De Marsanich da Romualdi a Michelini—è ormai scritto a pieno titolo nella storia italiana, da grandi protagonisti quali sono stati.  Il popolo missino è un popolo innamorato dell’Italia, non di se stesso. È un popolo generoso e privo di egoismi.  Lo ha dimostrato negli anni dell’isolamento e della criminalizzazione e sono certo che lo dimostrerà ora, dopo il meritato successo elettorale che lo ha finalmente posto nella condizione di realizzare, insieme ad altri italiani che missini non sono mai stati, il sogno di dar vita ad un’Italia migliore, più giusta, più pulita, più rispettata.  Se, come chiedo al partito, è arrivato il momento di far cessare l’esperienza del MSI perché di fatto esso si e già evoluto e trasformato, non solo per il consenso elettorale, in Alleanza Nazionale, saranno proprio e solo gli iscritti a deciderlo. Ai quali tutti si potranno rivolgere ed ai quali io per primo mi rivolgo, fin da ora nella certezza di trovare alla base una larghissima adesione.  A tutti i nostri iscritti spetta dunque il compito di decidere il futuro del MSI. Non certo ai soli dirigenti o ai tanti osservatori esterni che da qualche tempo a questa parte riempiono pagine intere di suggerimenti più o meno disinteressati, arrivando ad auspicare scissioni che—sia ben chiaro—io non voglio e che mi auguro nessuno voglia fare.  Ciò premesso, veniamo alle ragioni per le quali ritengo che il Partito sia di fatto entrato nella terza fase della sua vita recente, evolvendosi compiutamente e trasformandosi con il nostro Congresso, in Alleanza Nazionale.  Dico evoluzione e trasformazione e non scioglimento, perché è evidente che si tatta di due concetti profondamente diversi.  Si scioglie chi è fallito, chi non ha più nulla da dire. Al contrario, si evolve e si trasforma chi è vincente, ha ancora molto da dire e ancor più da fare e proprio nella sua naturale evoluzione trova la via più idonea per raggiungere obiettivi più ambiziosi rispetto ai precedenti.  Dalla trasformazione del MSI in AN nasce un movimento politico nuovo. Non viene meno il rapporto associativo nel MSI-DN, che prosegue nel nuovo movimento politico. Anche i rapporti istituzionali, giuridici e patrimoniali esterni del MSI-DN e delle sue organizzazioni permangono in Alleanza Nazionale, che rispetterà gli impegni con i terzi assunti dal MSI-DN. Alleanza Nazionale nasce dall’impulso determinante del MSI e deve unire ai missini, anche in termini organizzativi, i tanti che missini non sono mai stati, che hanno storie e culture politiche diverse dalla nostra, ma che con noi sono, di fatto, già da tempo: al governo, nei gruppi parlamentari, consiliari e, ancor più numerosi, sul territorio.  La nascita di Alleanza Nazionale come movimento politico e la fase conclusiva del processo iniziato con il cartello elettorale con cui ci presentammo agli elettori alle elezioni politiche ed europee e con la successiva confederazione tra più soggetti distinti. È questo un aspetto importante e su cui è necessario soffermarsi.  Alleanza Nazionale è nata nel gennaio di quest’anno, quando l’assemblea congressuale del MSI accolse la proposta di presentare i nostri candidati nelle liste di Alleanza Nazionale insieme a candidati che provenivano dalla società civile, dalle categorie ed anche da altri partiti.  Già allora dissi chiaramente che la nostra era una scelta strategica, non tattica. Non era una furbizia elettorale, ma l’avvio di un progetto politico ben preciso, basato su un programma e su una “tavola di valori” che ponemmo al centro dell’azione di Alleanza Nazionale.  Fu allora, non oggi, che compimmo lo strappo. Fu allora che nacque il simbolo di Alleanza Nazionale: “cerchio contenente in basso altro cerchio più piccolo in cui figura una fiamma tricolore su base trapezoidale con scritta MSI. Nella parte superiore del cerchio più grande su fondo azzurro dicitura “Alleanza Nazionale”.  Fu allora che decidemmo di chiudere un’epoca della nostra storia politica. Fu allora che solennemente proclamammo che Alleanza Nazionale ripudiava ogni forma di dittatura e di totalitarismo e credeva nella democrazia e nella libertà come valori insopprimibili. Fu allora che ribadimmo la nostra fede nei valori cristiani, la nostra assoluta avversione al razzismo, la nostra visione spiritualista della vita, la nostra identificazione nella tradizione nazionale.  Fu allora che sottoscrivemmo l’impegno di sostenere un‘economia sociale di libero mercato in cui il capitale è lo strumento attraverso cui il lavoro garantisce la giustizia sociale.  Fu allora che il MSI-DN cominciò la sua evoluzione verso Alleanza Nazionale, iniziando a parlare un linguaggio antico e nuovo al tempo stesso, aprendosi alla società civile, mostrandosi agli italiani con un volto diverso rispetto al passato anche recente: la politica delle alleanze e non più l’alternativa al sistema; la ricostruzione dell’Italia e non più la demolizione del regime; la destra di governo e non più la destra di opposizione.  Fu allora che gli italiani iniziarono a credere in Alleanza Nazionale, così come poi dimostrarono a marzo ed a giugno.  Gli italiani ci diedero la loro fiducia perché credettero nella nostra sincerità quando dicemmo che Alleanza Nazionale non era “l’abito buono del MSI”, ma l’unica vera, grande novità della seconda Repubblica, cui il MSI dava un contributo essenziale.  Oggi non possiamo tornare indietro. Oggi non possiamo deludere chi ha creduto nella nostra sincerità. Rendiamo dunque ufficiale e definitivo ciò che gli elettori hanno già fatto: chiudiamo la vicenda politica del MSI-DN ed apriamo quella di Alleanza Nazionale.  Se qualcuno sta sbagliando (o ha sbagliato) è chi non ha creduto, a gennaio 1994, che fossimo davvero sul punto di avviare una profonda trasformazione del MSI. Ha sbagliato chi credeva che Alleanza Nazionale fosse soltanto uno slogan elettorale.  Se quella apertasi a gennaio ’94 è stata la prima fase di Alleanza Nazionale, la seconda è quella avviata, dopo la vittoria elettorale e il nostro ingresso al governo, con la confederazione e la costituzione dei circoli che hanno rappresentato la verifica della validità del progetto di Alleanza Nazionale.  I circoli ad oggi nati sono circa duemila e testimoniano la grande forza di attrazione che Alleanza Nazionale esercita sulla società civile, ed evidenzia il forte desiderio di partecipazione che anima molti nostri nuovi elettori e sostenitori.  Ora è necessario che i delegati che parteciperanno al Congresso del MSI possano, e nella forma più ampia possibile, esprimersi in questo senso, manifestando la loro adesione alla nostra trasformazione in AN e alla nostra unione con i circoli di AN. Ciò avverrà naturalmente nelle dovute forme, con la preventiva votazione delle modifiche statutarie indispensabili per adeguare alla nuova realtà la originaria struttura giuridico-organizzativa.  E in questo senso, richiamati i poteri statutariamente riconosciuti al Congresso Nazionale, che le Assemblee di Sezione ed i Congressi Federali impegneranno i delegati da loro eletti perché essi, ove chiamati—ai sensi dell’art. 21 dello Statuto—a partecipare ai lavori del Congresso Nazionale, procedano in tale sede alla previa riforma delle necessarie parti dello Statuto (con effetto a valere già dal Congresso in corso), al fine di determinare la fusione con Alleanza Nazionale e che siano quindi proseguiti e completati i lavori congressuali con la unitaria partecipazione, con il diritto di elettorato attivo e passivo, di delegati espressi dai Presidenti dei Circoli di Alleanza Nazionale. Il passo conclusivo di questo itinerario sarà quindi la prosecuzione straordinaria del congresso, cui parteciperanno tutti i delegati della neonata formazione politica, che avrà il compito di approvare le linee-guida anche statutarie, del nuovo movimento politico nonché di eleggerne gli organi direttivi centrali. Al Congresso sarà chiesta delega per la stesura definitiva dello Statuto di Alleanza Nazionale.  Uno Statuto che dimostri la modernità della destra, la sua capacità di superare la forma partito, di collegarsi in presa diretta con la società e di coinvolgere le energie migliori della medesima. Sotto l’aspetto culturale sindacale, giovanile, del volontariato.  Sapere quale sarà l’anima culturale, politica e sociale di Alleanza Nazionale è quindi assai più importante che immaginare quanto possano dire o fare Buttiglione, Bossi, D’Alema nelle prossime settimane. Le tesi, per quanto ispirate dalla volontà di fare la massima chiarezza sul futuro della Destra, non possono tuttavia essere esaustive dei tanti aspetti che la politica oggi assume, nè devono ritenersi immodificabili. Auspico quindi che i congressi sezionali e provinciali le arricchiscano fino a farne il “contenuto” di una Destra moderna e vincente, finalmente in grado di “ridare l’Italia agli italiani”, quale vogliamo essere ed in parte abbiamo già dimostrato di essere.  Gianfranco Fini.    CAPITOLO PRIMO.   LA LEZIONE DEL 27 MARZO.  Il Msi-Dn, come tale, ha raggiunto in pieno gli scopi che si era prefisso: la Prima Repubblica, contro la quale si era battuto con le armi della democrazia come unica, vera forza di opposizione, è crollata sotto i colpi dei giudici ed è stata poi travolta dal voto degli elettori. Insieme ad essa si chiude la fase storica della Destra di alternativa al sistema e si apre una fase nuova, piena di speranze e di possibilità, nella quale la Destra ha il dovere di partecipare per rinnovare la politica e rifondare lo Stato. Se i primi Anni Novanta possono essere rappresentati con il simbolo del piccone, che ha fatto piazza pulita del vecchio sistema politico, il bisogno di risanare, riconciliare, ricostruire caratterizza l’Italia che si è espressa con vigore il 27 marzo e poi ancora il 12 giugno: un’Italia che non vuole dimenticare ma nemmeno odiare, che vuole riprendere il suo cammino europeo e il suo posto nella storia del mondo.  In questo contesto Alleanza Nazionale nasce come aggregazione di uomini, storie, culture diverse: è il primo, vero movimento politico della Seconda Repubblica.  Alleanza Nazionale in realtà è già nata nelle coscienze di milioni e milioni di italiani: è nata nelle urne il 27 marzo, e sbaglia chi non prende atto della svolta storica che allora si determinò; sbaglia chi ancora crede che si sia trattato di un infortunio della politica, il frutto di chissà quale sortilegio che prima o poi sarà esorcizzato; sbaglia chi pensa che si possa, sic et sempliciter, tornare nell’ultima era del consociativismo, semplicemente restaurando le elites decadute. Il 27 marzo non è stato il risultato fortuito di un uomo o di uno spot, non è una parentesi nella storia italica. Sino a quando si sottovaluta quel che è accaduto nelle urne non si comprenderà appieno ciò che sta accadendo nel tessuto sociale del Paese, e tanto meno perché resiste e si rafforza il consenso verso chi più crede nel Polo delle Libertà e del Buongoverno. Alle elezioni politiche non ha vinto una coalizione di partiti ma la nuova Italia, non si è affermato solo un programma, ma un nuovo blocco sociale, un’alleanza del tutto inedita tra ceti, valori, interessi, che prima erano divisi, forse conflittuali.  Certo, decisiva è stata la “scesa in campo” di Silvio Berlusconi, che ha realizzato una coalizione elettorale che mai alcuno riteneva possibile; certo, se Forza Italia non fosse nata, la Sinistra avrebbe vinto ereditando tutto il potere della Prima Repubblica; certo, come sempre sono gli uomini a “fare la differenza” nei processi storici, a determinarli e, qualche volta, a guidarli. Ma sotto, nel tessuto del Paese, c’erano già tutte le premesse affinché ciò accadesse. I vecchi centri di potere erano terremotati dalle indagini dei magistrati, le connessioni saltate, le reti clientelari smantellate; il blocco sociale della Prima Repubblica era ormai incrinato, in crisi. Le macerie di Tangentopoli non hanno solo travolto una classe politica, ma anche i rapporti sociali (culturali, morali ed economici) che ne stavano a fondamento.  La Prima Repubblica si reggeva sul consenso dei ceti protetti, cioè sull’accordo tra grande finanza e sindacati, le sue parole d’ordine erano cassa integrazione e pensioni di invalidità, alle masse clientelari corrispondevano ampie “sacche di socialismo reale”; essa entra in crisi nel momento in cui il Trattato di Maastricht ci obbliga a tenere un nuovo passo: i meccanismi parassitari vanno in tilt, le connivenze affaristiche saltano sulle mine di Tangentopoli; tocca al Pds cercare di costruire il ridotto del vecchio sistema e per mesi molti pensano che ci riesca. Il blocco sociale che stava attorno alla Dc ripiega dietro Occhetto, spera e agisce ma ormai è debole. Si forma nel Paese un nuovo blocco sociale tra i ceti produttivi: sorge improvviso come convergenza di interessi e valori troppo a lungo repressi e trova espressione fortuita nel Polo delle Libertà, in pochi giorni si realizza quello che nessun osservatore aveva previsto. La piccola e media imprenditoria si libera dalle ipoteche della grande industria, fornisce il cemento giusto attorno cui si coagulano commercianti e artigiani ma anche professionisti e disoccupati: tutti coloro che il Sindacato non aveva mai garantito ne mai poteva garantire. È significativo che i senza lavoro, soprattutto i giovani, si siano rivolti al Polo delle Libertà, convinti che solo la ripresa della iniziativa privata potesse davvero creare nuovi posti di lavoro: non hanno creduto a Cassese e Occhetto, che promettevano altri quattrocentomila posti di lavoro nel pubblico impiego, ma a coloro che indicavano il traguardo del milione di posti nella imprenditoria privata, lavoro “a rischio”, certo, ma produttivo.  Il Polo delle Libertà ha vinto perché ha fatto leva sui non assistiti, ed accresce i propri consensi perché in esso si riconoscono sempre più portatori di meriti e di bisogni, cioè quei ceti produttivi che venivano mortificati nel sistema partitocratico e che oggi hanno finalmente preso coscienza del proprio ruolo e del proprio peso: centrali in ogni società moderna. La Prima Repubblica privilegiava la borghesia parassitaria, viveva di clientele, tangenti e lottizzazioni, ha realizzato un “mercato inquinato”, ha fatto esplodere il debito pubblico, ha alterato le regole della libera concorrenza; la Seconda Repubblica deve dar voce alla borghesia produttiva, a chi vive del proprio lavoro o a chi, legittimamente, aspira ad avere un lavoro: deve ripristinare le regole del mercato coniugandole con il principio della solidarietà, deve governare il disavanzo dello Stato per favorire una vera socialità.  Questa non altra, è la scommessa dei prossimi mesi. Sbaglia la Sinistra a processare un uomo o a sognare improbabili ribaltoni, il Polo delle Libertà oggi esprime un nuovo, vincente patto sociale che è ampia maggioranza nel Paese, come lo è nel cuore d’Europa: in Francia, Germania, Inghilterra, presto anche in Spagna. Le sigle o gli spot c’entrano poco, sono stati necessari all’inizio, affinché il nuovo emergesse, ora la società civile è in sintonia con quella politica. È nata la nuova Italia.  Alleanza Nazionale è stata certamente uno dei protagonisti di questo radicale rinnovamento politico, contribuendo in modo decisivo alla formazione del Polo del Buongoverno, ma altrettanto merito va a coloro che, provenendo direttamente dalla società civile, hanno dato vita a Forza Italia.  Se non fosse avvenuto, in poche settimane, questo processo di ricomposizione politica, che ha messo insieme esperienze diverse, come mai in Italia era avvenuto, agli elettori sarebbe rimasta solo la possibilità di scegliere tante formazioni politiche (a confrontarsi nella quota proporzionale erano oltre venti) ma solo una coalizione che potesse, per capacità di forza aggregativa non certo per programmi, aspirare a governare.  Come hanno dimostrato le elezioni amministrative del 1993, pur essendo presente nel Paese una vasta area moderata, solo la Sinistra era in condizione di realizzare una aggregazione vincente. Il Centro politico (o quel che restava d’esso) era incapace di esprimere un’alternativa sia perché coinvolto più di altri nella melma di Tangentopoli, sia perché subalterno alla egemonia culturale e politica della Sinistra, nostalgico del consociativismo e quindi palesemente a disagio nella nuova logica dell’alternanza. Tutto ciò emerse in tutta evidenza nelle elezioni dei Sindaci di Roma e Napoli quando gli esponenti della Dc (Ppi) contribuirono, anche con appelli elettorali, alla vittoria del candidato progressista. Ma il fatto che i candidati del Msi-Dn fossero giunti ad un passo dal successo nelle due città più importanti in cui si votava, dimostrò a tutti quanto ampia fosse diventata l’area che si opponeva al polo di Sinistra. C’era un’altra Italia che, malgrado tutto, prendeva forma e alla quale mancava ancora una rappresentanza adeguata.  Nel centro dello schieramento questa consapevolezza accelerò il fenomeno di chiarimento già in atto da mesi che frantumava i vecchi partiti e diede improvvisamente corpo all’ipotesi di un polo di Centro-Destra: importantissimo, nell’area cattolica, il ruolo svolto dal Centro Cristiano Democratico di Casini, Mastella e D’Onofrio e, nel mondo liberale, dall’Unione di Centro di Costa e Biondi; ma decisiva fu la scesa in campo di Silvio Berlusconi il quale aggregò quel che sino ad allora sembrava impossibile unire. La nascita di Forza Italia è stato l’elemento che ha materializzato l’area moderata, dando nel contempo la possibilità di creare un’alleanza articolata con la Lega al Nord ed Alleanza Nazionale al Centro-Sud.  In tal modo gli italiani hanno avuto la possibilità di scegliere tra due poli e due ipotesi di governo entrambi nelle condizioni di apparire vincenti, e quindi tra due soluzioni politiche, sociali, economiche diverse, come in tutti i paesi dove esiste la democrazia dell’alternanza. Se non ci fosse stato il Polo delle Libertà e del Buongoverno, non ci sarebbe stato di fatto nessuna possibilità di scelta, essendo una sola la soluzione numericamente credibile: cioè, quella proposta dal Pds e dai suoi alleati. La democrazia dell’alternanza sarebbe nata monca, meglio non sarebbe nata affatto.  Il merito storico del Polo delle libertà e del Buongoverno, di tutti i suoi soggetti in pari misura, nessuno escluso, è quindi indubbio. E sbaglia chi pensa che si possa tornare indietro, negando il valore di quelle scelte: l’Italia della Prima Repubblica comunque non tornerà più; la Destra è stata legittimata, di più, è stata essa a porre fine ad ogni esclusione, a sancire con la sua presenza e poi con il suo successo la piena legittimità di tutte le forze a potersi candidare al governo del Paese. La prima Repubblica si reggeva sulla separazione tra area della rappresentanza e area della governabilità: tutti potevano partecipare ma solo alcuni erano abilitati a governare: democrazia dimezzata, è stata chiamata, cioè falsa democrazia.  La Destra era confinata nel ghetto politico (e culturale, e storico, e spesso sociale), ma anche la Sinistra è stata costretta ai margini, pur avendo il consenso di oltre un terzo degli italiani; ad essa era concesso tutt’al più il compromesso, appunto il compromesso storico. Ora tutte le forze politiche sono pari, hanno pari dignità e possibilità: maggioranza e opposizione saranno decise dagli elettori, e solo da essi. La Destra governa perché ha ottenuto il consenso necessario, la Sinistra governerà quando lo otterrà. È questa la più grande conquista di Alleanza Nazionale, alla Sinistra non chiediamo di riconoscerlo, almeno pubblicamente; ne prenda atto, però, e si comporti di conseguenza. Giova a tutti, giova soprattutto a chi, a lungo, ha lottato contro la democrazia dimezzata, che sia mantenuto fermo il principio, appena conquistato, che sono solo gli elettori a decidere chi è legittimato a governare: se fosse confutato, se qualcuno si arrogasse oggi il diritto di contraddire il risultato delle urne, si creerebbe un precedente pericoloso: tutto il percorso attuato e voluto dagli italiani sin dai referendum elettorali subirebbe una battuta d’arresto, e l’Italia ripiomberebbe nel peggiore clima partitocratico, quando a decidere erano in pochi, gli stessi che stabilivano chi avesse il diritto a farlo.  Che a rimettere in discussione questa importante conquista della democrazia italiana siano gli esponenti del Centro, cioè gli epigoni della Prima Repubblica, è comprensibile anche se non giustificabile: erano i privilegiati del passato e non si adattano al ruolo di opposizione che gli elettori (e solo essi) hanno loro riservato: rimpiangono l’era della democrazia dimezzata perché era la loro era. Ma è strano, davvero strano, che anche la Sinistra difenda un sistema che comunque riservava ad essa un ruolo di comparsa, spesso compromissorio, e che, se tornasse oggi, ridarebbe al Centro il ruolo d’interdizione. Forse anche questo è il segno che la malattia infantile della sinistra italiana resta lo sconfittismo.  I problemi di oggi sono quindi problemi di crescita della democrazia italiana. E nascono dal fatto che il processo bipolare è cominciato ma non si è ancora concluso. Il 27 marzo gli elettori hanno scelto da chi volevano essere governati (e di conseguenza da chi non volevano essere governati), ma al Centro dello schieramento è sopravvissuto, per effetto di una legge elettorale spuria, dove persistono elementi di proporzionalità, una forza politica che della non-scelta ha fatto motivo di vanto. L’ambiguità di allora è l’ambiguità di oggi; la non scelta di allora rende oggi difficile ogni scelta.  In verità, il 27 marzo erano due le forze di Centro, il Partito Popolare e il Patto Segni ma quest’ultimo si e già esaurito, forse proprio perché era nato sull’onda della riforma elettorale uninominale maggioritaria e nel momento in cui non si è collocato nè a destra nè a sinistra ha finito con lo smentire se stesso e quindi con il pregiudicare la sua esistenza. Il Partito Popolare, invece, cerca di restituire al Centro un ruolo, seppur solo di mediazione e interdizione. Era quello che tentò di fare in campagna elettorale nella speranza che nessuno dei poli avesse i numeri per governare, ci riprova oggi cercando sponda a destra e a manca, in fondo perché non accetta la logica bipolare imposta dai risultati referendari. Se accettasse di scegliere, cioè di collocarsi, entrerebbe anch’esso a pieno titolo nella Seconda Repubblica. In fin dei conti, è l’unica forza politica che potrebbe farlo senza che appaia un tradimento del mandato ricevuto.  Tutte le altre, infatti, si sono presentate insieme in due schieramenti e i loro parlamentari eletti nei collegi uninominali sono parlamentari di una coalizione non dei singoli partiti. Pertanto, mentre ogni tentativo di scomporre le coalizioni che si sono presentate alle urne, di fatto andrebbe contro le indicazioni degli elettori, l’eventuale scelta di campo del Partito Popolare rafforzerebbe la logica bipolare che gli italiani hanno fortemente voluto, rendendo un grande servizio alla democrazia.    CAPITOLO SECONDO.   VALORI E PRINCIPI.  Il secolo delle ideologie sta finendo e seppellisce le tentazioni totalitarie che l’hanno segnato. Se ne va il Novecento, con le sue contraddizioni e i suoi aspri scontri, e lascia al Terzo Millennio masse popolari protagoniste della storia, cittadini consapevoli del loro ruolo, conquiste tecnologiche e scientifiche e, soprattutto, una concezione della libertà come supremo valore che nessuno è più disposto a mettere in discussione.  Di questi cento anni di fuoco e di speranza, di conquiste sociali e di offese alla dignità umana, di avventure spaziali e di miserie morali, ogni italiano assume nel suo giudizio tutto senza tralasciare nulla. E proprio perché l'allucinante tragedia dei Gulag e dei Lager ha fatto comprendere a tutti i pericoli e gli orrori delle dittature, anche noi siamo sottomessi a quel diritto naturale che al primo posto annovera la tutela e la pratica della libertà come valore e bene prezioso ed irrinunciabile.  Da essa, dalla libertà, discende la nostra concezione dello Stato, della società, dei rapporti economici. Ad essa si ispira l'azione politica, tesa all'affermazione della persona umana, della destra italiana.  Per questo non si può identificare la destra politica con il fascismo e nemmeno istituire una discendenza diretta da questo.  La Destra politica non è figlia del fascismo. I valori della destra preesistono al fascismo, lo hanno attraversato e ad esso sono sopravvissuti.  Le radici culturali della Destra affondano nella storia italiana, prima, durante e dopo il Ventennio.   “Sciogliere tutti i fasci”.  Di un chiaro rapporto con la storia del Novecento non ha tuttavia necessità solo la Destra, che deve fare i conti con il fascismo al pari di quanto altri debbono fare con l'antifascismo. Se è infatti giusto chiedere alla Destra italiana di affermare senza reticenza che l'antifascismo fu il momento storicamente essenziale per il ritorno dei valori democratici che il fascismo aveva conculcato, altrettanto giusto e speculare è chiedere a tutti di riconoscere che l'antifascismo non è un valore a sé stante e fondante e che la promozione dell'antifascismo da momento storico contingente a ideologia fu operata dai paesi comunisti e dal PCI per legittimarsi durante tutto il dopoguerra. Nel dopoguerra non tutto l'antifascismo è stato infatti antitotalitarismo. Erano certamente antifascisti anche coloro che proponevano, col modello di Stato sovietico, una gerarchia di valori assolutamente totalitari negatori della democrazia, dei diritti più elementari della persona umana e della libertà; il comunismo era antifascista, ma nessuno può negare che il totalitarismo è entrato nella scena politica europea di questo secolo con la Rivoluzione d'Ottobre e ne è uscito 72 anni dopo con la caduta del muro di Berlino. Quindi prima e dopo il regime fascista.  Oggi i post-comunisti italiani – se hanno i consensi sufficienti – possono governare. La logica di Yalta non c'è più: oggi la Destra politica fa propri i valori democratici che il fascismo aveva negato. Perché mai dovrebbe sopravvivere l'antifascismo? L'antifascismo è sopravvissuto 50 anni alla morte del fascismo per ragioni internazionali e interne oggi non più presenti.  La fine del socialismo reale ha chiuso un'epoca, quella del totalitarismo rosso, in cui il riferimento all'antifascismo era sopravvissuto alla fine del regime fascista ed era obbligato quanto strumentale.  Con la fine del socialismo reale e del dopoguerra si impone quindi la definitiva storicizzazione anche dell'antifascismo.  È tempo che anch'esso raggiunga il fascismo perché entrambi affrontino il giudizio della storia.  Poco importa se ciò significa “sciogliere tutti i fasci, quelli fascisti e quelli antifascisti”, come chiede Buttiglione, oppure se ciò significa liberare la politica italiana dal demone dello scontro ideologico.  Bisogna farlo, perché solo così si può davvero dar vita ad una nuova fase della storia politica italiana alle soglie del XXI secolo.   Autorità e libertà.  Il vizio di origine della Prima Repubblica è consistito nella mancanza di autentici momenti di diretta partecipazione del cittadino nelle scelte relative al bene comune.  Il principio del regime fascista, “nulla al di fuori dello Stato”, non fu infatti pienamente superato con il ritorno della democrazia e con l'avvento del pluripartitismo. Se ne manifestò ben presto un altro: “nulla senza l'intervento dei partiti”. Da qui il costituirsi di un “totalitarismo strisciante” (Maranini) da cui è nata la partitocrazia e da cui è scaturita la degenerazione della politica in affarismo e voto di scambio (Tangentopoli).  L'avversione della Destra al dominio delle oligarchie si configura, dunque, come una vera e propria battaglia per la libertà. Ma “la libertà più preziosa, quella di dire no”, per usare le parole di Ernst Juenger, non è però possibile prescindendo dall'incontro della società e della sua cultura con la persona ed i suoi valori, perché interesse della società e valori della persona non possono pensarsi separatamente.  La storia del Novecento ci ammonisce a considerare società ed individuo solo con il metro della libertà, al fine di non cedere, in nome di un malinteso senso dell'efficientismo e del decisionismo, a pratiche politiche che potrebbero portare nel tunnel dell'illiberalità.  Nella cultura politica della Destra, sintesi dei movimenti intellettuali ispirati al realismo, e nella quale, dunque, c'è posto, solo per restare al Novecento, e facendo pochissimi esempi, per il decisionismo di Schmidt e le elaborazioni del sociologismo politico di Pareto, Mosca e Michels, per l'antistatalismo di don Sturzo e la critica alla partitocrazia, per il pragmatismo di Rensi ed il relativismo di Tilgher, per le aperture umanistiche di Giovanni Gentile e le suggestioni “sociali” di Spirito, per Prezzolini e Papini, Marinetti e Soffici, Evola e d'Annunzio; in questa cultura politica si ravvisa il fondamento della coniugazione del principio di libertà con quello di autorità. L'uno senza l'altro non può esistere, e viceversa.  Non si può esercitare l'autorità prescindendo dai limiti imposti dal rispetto della dignità umana e parimenti la libertà non può essere dispiegata senza vincoli.  Non occorre aver letto de Maistre per concludere che l'una e l'altra, libertà ed autorità, sono insieme il fondamento delle democrazie occidentali.  Il bisogno di autorità è primario, ha osservato uno dei più autorevoli studiosi di psicologia e di politica americani, Richard Sennett. È un vincolo emotivo e consensuale tra individui senza il quale non può esservi coesione sociale.  Ma questa constatazione, puramente scientifica, non basta: l'autorità va governata, limitata, prevista e regolata. Alla stessa stregua della libertà, altro bisogno primario che può tuttavia degenerare in arbitrio. Il fine e l'ordine sociale, che non è certo, come sostenuto dalla Scuola di Francoforte, l'anticamera della repressione.  Il disconoscimento dell'autorità operato dalla cultura di sinistra ha legittimato il rifiuto di qualsivoglia intervento “dall'alto”, vuoi religioso, vuoi etico, vuoi più semplicemente politico. La rarefazione di questa unità primordiale, autorità = libertà, è stata per molti anni lo specchio del nostro tempo, anche se ora qualcosa sta cambiando. Oggi è più chiaro che l'autorità non e più il Moloch spietato che richiede alla Fantasia il sacrificio supremo, secondo alcune interpretazioni sessantottarde della “liberazione”, ma rappresenta in senso generale “un tentativo di interpretare le condizioni del potere e di dare un significato alle condizioni del controllo e dell'influenza, mediante la definizione di un'immagine della forza”. (Sennett).  Fondamentale è, in conclusione, il richiamo dell'enciclica Centesimus Annus: “Oggi si tende ad affermare che l'agnosticismo ed il relativismo scettico sono la filosofia e l'atteggiamento fondamentali rispondenti alle forme politiche democratiche, e che quanti sono convinti di conoscere la verità ed aderiscono con fermezza ad essa, non sono affidabili dal punto di vista democratico, perché non accettano che la verità sia determinata dalla maggioranza o sia variabile a seconda dei diversi equilibri politici”.  “A questo proposito, bisogna osservare che, se non esiste nessuna verità ultima la quale guida e orienta l'azione politica, allora le convinzioni e le idee possono essere facilmente strumentalizzate per fini di potere. Una democrazia senza valori si converte facilmente in un totalitarismo aperto oppure subdolo, come dimostra la storia”.  Quanto alla dose di “decisione” da mettere nella pratica politica e nell'esperienza di governo, lo stabiliranno le leggi che il Parlamento vorrà varare in vista di una radicale riforma dello Stato, così come la richiedono gli italiani. Riforma che, comunque, deve muoversi nell'alveo dello stato di diritto. Quindi non c'è spazio per dottrine od orientamenti che ritengono superata la divisione dei poteri, la distinzione tra gli organi delegati alla formazione delle norme giuridiche e quelli deputati alla loro applicazione; mentre, senza contraddire questi stessi principi, non sarebbe necessario, come prevedono gli schemi classici, il ricorso alla fiducia parlamentare ai governi, ove questi nascano da un deliberato popolare diretto. Insomma, la fonte che legittima l'autorità è il popolo, ma sia il popolo che gli organi dello Stato non possono essere sottoposti che alla legge.  L'aspirazione a far convivere autorità e libertà è stata l'assillo della filosofia politica occidentale lungo gli ultimi due secoli. Quando il rapporto s'è incrinato sono scaturite le tragedie dei totalitarismi. L'odio razziale è una forma di totalitarismo: la più crudele, è il mancato riconoscimento della dignità del “diverso”, dell'estraneo, dello straniero.  La nostra condanna del razzismo, è nella condanna del totalitarismo, della forza come mezzo di prevaricazione. È nostra convinzione che senza il rispetto della persona e dei popoli non c'è democrazia, perché la vera democrazia è la sovranità popolare. Augusto Del Noce aggiungeva che “l'idea di popolo importa quella di solidarietà con le generazioni passate e con quelle che ancora hanno da venire; non esiste popolo quando questa solidarietà si è rotta; si ha un aggregato di individui, ognuno dei quali ridotto a mens momentanea, rescisso dal passato e dal futuro”. È quanto vediamo oggi sotto i nostri occhi.  Condanna esplicita, definitiva e senza appello. Alleanza Nazionale formula verso ogni forma di antisemitismo e di antiebraismo, anche qualora siano camuffati con la patina propagandistica dell'antisionismo e della polemica antisraeliana. Sia altresì bandito ogni pregiudizio che è l'anticamera dell'intolleranza antisemita e che è stato il terreno di coltura, attraverso i secoli, dei pogrom e della Shoah.  Alleanza Nazionale si riconosce in pieno nella Dichiarazione del Concilio Vaticano II “Nostra Aetate” e nelle prese di posizione di Giovanni Paolo II nei confronti degli ebrei, nostri “fratelli maggiori”.   La comunità nazionale.  Se l'unità del popolo è indispensabile perché un sistema democratico non degeneri e determini effetti positivi sulla società e sui singoli cittadini, è altrettanto vero che tale unità deve garantire la massima partecipazione possibile. In Italia ci troviamo di fronte al paradosso di una democrazia formalmente compiuta sotto il profilo dei diritti, ma politicamente debole, dal momento che il tipo di reggimento democratico costituzionalmente previsto comporta il predominio nel nostro sistema di oligarchie, quali molto spesso sono stati fin qui i partiti intrinsecamente ostili ad esiti partecipativi.  Spesso ci si chiede se si può ricondurre al parlamentarismo puro e semplice l'endemica crisi istituzionale che ha accompagnato la vita della Repubblica fin dalla sua nascita.  Se è vero che la democrazia rappresentativa va considerata ormai il sistema politico più coerente con la coscienza contemporanea, è altrettanto innegabile che ovunque si tende a porre dei rimedi alle insufficienze della democrazia rappresentativa (nelle sue distinte versioni) rispetto alle esigenze di partecipazione del popolo alla vita dello Stato; posto che senza partecipazione può esservi potere, ma non vi è politica e posto altresì che non si ha partecipazione piena senza integrazione della persona nella più vasta unità comunitaria.  Il problema di oggi, il problema della costruzione della Seconda Repubblica, è in primo luogo quello di una riforma delle istituzioni congrua alla domanda di partecipazione democratica, ai bisogni di efficienza decisionale emergenti in uno Stato messo in grado di coordinare e catalizzare le energie vitali di una società libera, aperta, pluralistica e insieme solidale, nella consapevolezza della propria comune appartenenza e del proprio comune destino.  In questa prospettiva, la democrazia rappresentativa italiana deve essere profondamente riformata per avvicinare sempre più gli elettori agli eletti, attribuire alla rappresentanza maggiore trasparenza ed efficacia, valorizzare sempre più i canali di espressione delle opzioni (e di selezione del personale politico) corrispondente agli “organismi intermedi” nel campo civile, economico, sociale, territoriale, accanto al tradizionale canale dei partiti, rinnovati e riformati anch'essi. In parallelo, naturalmente, con il rafforzamento degli istituti di democrazia diretta, da estendere a tutti gli ambiti decisionali compatibili con l'esercizio dell'intervento popolare immediato.  A questi problemi se ne aggiunge un altro di non minore importanza: la ricostruzione della comunità nazionale all'interno del sistema democratico. Venute meno le condizioni cui faceva riferimento Del Noce, si può concludere che la nostra, per dirla con Walter Lippmann, è una “democrazia senza popolo”.  Per dirsi popolo, e ancor più essere nazione, occorre recuperare la memoria storica, il senso dell'appartenenza, la specificità culturale. Una nazione è una realtà avente vita continuativa, diceva il grande giurista Alfredo Rocco. Ed è a questa continuità di spirito che le forze politiche del rinnovamento devono applicarsi, non soltanto per difendere gli interessi italiani nel mondo, ma anche per resuscitarne la cultura, fondamento dell'esperienza storica di tutto il popolo italiano.  Alleanza Nazionale porterà nell'azione di rinnovamento tutto questo. È il suo patrimonio formato di molte cose, intessuto di quella cultura nazionale che ci fa essere comunque figli di Dante e di Machiavelli, di Rosmini e di Gioberti, di Mazzini e di Corradini, di Croce, di Gentile ma anche di Gramsci. Nulla si separa, nulla si distrugge nella formazione di una memoria storica e culturale: poi alla sensibilità di ciascuno è dato riconoscere ascendenze più o meno vicine, più o meno lontane.  Comunque, la laica religione della tolleranza impone la consapevolezza che il cammino di una nazione, anche per quanto riguarda il pensiero e l'esperienza politica, non è fatto di salti, di abbandoni, di rimozioni, ma di comprensione. Per ciò che ci riguarda possiamo dire, al fine di esemplificare magari anche troppo, che Alleanza Nazionale si ispira ai valori della causa risorgimentale ed al pensiero cattolico, depurati dalle incrostazioni storiche e di parte che hanno finito, talvolta, per renderli incomprensibili. Lo scopo ultimo è quello di respingere il progetto totalizzante della secolarizzazione nelle cui pieghe si annidano i nemici della libera convivenza e del bene comune.  Alleanza Nazionale vuole essere considerata parte di una grande, libertaria, pacifica “rivoluzione conservatrice”.  I fantasmi che qualcuno in Italia e in Europa, di tanto in tanto agita non spaventano l'opinione pubblica. Nessuna “opera al nero” è prevista sulla scena della politica italiana al calar del Novecento.    CAPITOLO TERZO.   RIFORMA DELLE ISTITUZIONI  E RIFONDAZIONE DELLO STATO.  La Destra politica, come ha già dimostrato in più di una occasione, vuole svolgere fino in fondo il ruolo che si è dato. Il ruolo di forza di destra europea che, se non pretende di godere di rendite di posizione nel processo di formazione del nuovo, pretende dagli altri protagonisti della Seconda Repubblica il rispetto e la pari dignità che si riconosce loro. Nel nuovo sistema politico, detto altrimenti, secondo la Destra non devono esistere nemici da cancellare ma avversari da battere. E da battere non una volta per sempre ma ad ogni tornata elettorale, consci che la partita si può perdere e che, pertanto, si può stare oggi al governo e domani all'opposizione senza che per questo accada nulla di traumatico.  I nuovi soggetti politici, al dunque, se vogliono essere nuovi davvero, non possono ripetere gli errori del passato discriminando a convenienza. Devono domandare ma devono offrire. Domandare e offrire il rispetto delle regole comuni. La Prima Repubblica da questo punto di vista ha fallito. Al suo interno, infatti, è stata applicata tra le forze politiche una doppia distinzione alquanto discutibile – da un lato – tra area della legittimità e area della rappresentanza e – dall'altro – tra area di maggioranza e area dell'opposizione. In funzione della prima distinzione si è consentito solo ai partiti riconducibili dentro l'area della legittimità e organicamente alleati della DC (lasciando fuori l'ex PCI e il MSI-DN), di esercitare un potere concreto ed effettivo di coalizione facendo parte anche formalmente del Governo. In funzione della seconda distinzione si è lasciato sostanzialmente nelle mani della DC il monopolio della funzione di governo e nelle mani del PCI quello dell'opposizione.  Sappiamo bene oggi che, se nell'esercizio formale della funzione di governo il PCI era tenuto fuori in forza di una clausola di esclusione preventiva, altrettanto non può dirsi dell'esercizio concreto e quotidiano del potere (per es. Rai, finanziaria, nomine varie etc. etc.) laddove imperava, invece, la clausola opposta della sua associazione (consociativismo).In ogni caso, alla base della doppia distinzione sono state invocate ragioni storiche, di carattere internazionale e di opportunità politica. Condivisibili o meno che fossero, oggi quelle ragioni non esistono più e il nuovo sistema politico, dovrà consentire per bocca degli elettori a tutti i nuovi soggetti politici (che si ritroveranno dentro l'area della rappresentanza per volontà degli elettori) di essere, senza eccezione alcuna e senza che contro di loro si possa invocare ancora una “conventio ad escludendum”, partiti di opposizione e di governo. La “par condicio” della quale tanto si parla significa anche questo. È perciò che la Destra di Governo, lavora per la europeizzazione di un quadro politico che non sarà certamente bipartitico ma che sarà certamente bipolare e che dovrà vedere al confronto da una parte il polo progressista e dall'altra il polo delle Libertà e del Buongoverno.   Coordinate della riforma.  Coloro che intendono valutare senza preconcetti il processo di maturazione che riguarda la Destra italiana possono soffermarsi su di una circostanza di non poco conto, e cioè sul fatto che la Destra, se avesse voluto, nel marasma generale – quando tutti se la prendevano con la partitocrazia – identificare le cause di Tangentopoli con le regole della democrazia.  Da qui ad avviare e condurre in porto un'opera di discredito a tutto campo, tale da suscitare nell'opinione pubblica un giudizio negativo sul sistema democratico, e tale da determinare al contrario una rivalutazione generica del sistema politico precedente, il passo era breve. Questa scelta noi non l'abbiamo fatta. Anzi il problema non si è neppure posto. E non tanto perché l'operazione era a perdere, quanto perché il MSI prima e il MSI-DN dopo avevano già risolto la questione del loro rapporto con la democrazia. Potevamo, dunque, dire (o lasciar dire) “colpa del sistema democratico” o, peggio ancora, “colpa della democrazia”. Ma non l'abbiamo detto e non l'abbiamo neppure pensato. Ciò avrà pur un valore. E significherà pure qualcosa se nel documento che è stato approvato nell'ultima assemblea congressuale con le parole che seguono la questione è stata affrontata ed archiviata. Dinanzi alla confusione che ha caratterizzato i primi anni '90 non è mancato chi si è chiesto se stava per nascere un nuovo sistema politico o se quanto avveniva doveva giudicarsi come il preinfarto della democrazia. La Destra, alle soglie di un cambiamento politico che va assecondato perché conduce alla nascita della Repubblica dei cittadini sulla cenere di quella dei partiti, afferma che il sistema democratico è fuori discussione. Non corre rischi. Né tantomeno è in stato di infarto. Secondo la Destra il sistema democratico ha dato buona prova di sé e la ricerca del consenso come unica via per raggiungere il governo della Città e della Nazione non costituisce una opzione tra le tante in attesa di “tempi migliori”. Non è la scelta dettata dallo stato di necessità in attesa di una fatidica “ora X” che una volta giunta possa aprire la via ad una nuova epoca, ad una storia nuova o ad un nuovo regime destinato a durare per sempre. Le regole della democrazia, insomma, rappresentano per la Destra politica l'unico processo da seguire in discontinuità col vecchio e per condurre al nuovo. La scelta in favore del sistema democratico non è dettata, dunque, dalla mancanza di qualcosa, ma dalla consapevolezza che la conta dei voti rappresenta l'unica risposta senza controindicazioni al problema della competizione tra le forze politiche per la conquista del consenso. La conta dei voti come mezzo per scegliere chi vince e chi perde, in buona sostanza, non lascia vittime per la strada. Semmai, da sola, non basta. Occorrono, infatti, programmi, valori, obiettivi. Ma questo è un altro discorso. Sulla democrazia come metodo la discussione è chiusa. A questo punto dovrebbe apparire sufficientemente chiaro come la nostra tesi sul perché di Tangentopoli non chiami in causa le regole della democrazia, né tantomeno la democrazia in sé, ma la degenerazione di un sistema che – giorno dopo giorno – non garantendo la “par condicio” e l'alternanza di governo, alla fine è scivolato lentamente sull'asse inclinato di una concezione della politica come ricerca e soddisfazione dell'interesse (anziché come realizzazione di valori); e ha determinato in pari tempo la corruzione e il non funzionamento dei meccanismi di selezione e di decisione.  L'affermazione che, comunque vada, non si fuoriesce dal sistema democratico non è da poco perché dimostra che la Destra politica, non nasce per chiarire un rapporto con la democrazia già chiarito dal MSI e dal MSI-DN; né per rassicurare sull'accettazione del metodo e del sistema democratico, entrambi già metabolizzati e inseriti nel codice genetico della destra.  La Destra rappresenta qualcosa di più e di meglio, perché nasce per contribuire dall'inizio alla forma e alle regole della Seconda Repubblica e, dunque, è mossa dalla necessità di confrontarsi non sulla natura e sul significato del passato, ma su quale futuro per le nuove generazioni.  Se sulla conquista del consenso, condotta tramite l'uso legittimo degli strumenti che il sistema democratico pone a disposizione dei cittadini e delle forze sociali e politiche, la discussione è chiusa, altrettanto non può dirsi sul merito della democrazia. Qui i problemi sul tappeto sono tanti e la loro soluzione non appare affatto scontata. Anzi ad un problema risolto, quello del metodo, fanno riscontro problemi irrisolti che vanno dalla affermazione autentica della sovranità popolare, alla riconsegna dello scettro ai cittadini; dalla realizzazione di una democrazia diretta e di qualità, alla introduzione di regole elettorali che favoriscano la formazione effettiva di coalizioni di governo in competizione tra loro; dalla sperimentazione di autonomie locali diffuse e di un decentramento articolato, anche fiscale, al bisogno di una pubblica amministrazione articolata sulla efficienza, la competenza e la trasparenza; dalla ricerca di un punto di equilibrio tra pari opportunità e riconoscimento dei meriti di ciascuno, alla compatibilità tra mercato, solidarietà, iniziativa privata e stato sociale; dalla individuazione di meccanismi operativi di garanzia alla par condicio nell'accesso e nell'uso dei mezzi di comunicazione, etc. etc. Su questo terreno il bilancio complessivo della democrazia dei partiti e in deficit. Ed è per questo che quando si tratta di riempire di contenuti la competizione, la Destra politica non ritiene che il sistema parlamentare rappresenti, come va sostenendo la vecchia sinistra democristiana, il primo tempo di una Repubblica che continua o, come sostenuto dal Pds, la prima fase di un ciclo ancora in corso.  Per la Destra però, se la Prima Repubblica non è più, la Nuova Repubblica non è ancora. Ed è perciò in questa fase di passaggio tra vecchio e nuovo che prende corpo il discorso sulla qualità del sistema democratico di domani e che si gioca la partita decisiva.   Nuove regole per la Seconda Repubblica.  Il dibattito sulle regole diventa ogni giorno che passa sempre più caldo ed interessante. Le posizioni assunte sono tante. Ma non tutte meritano la stessa considerazione, perché non manca chi discetta sull'argomento solo per rendere più accidentato, se non per interrompere, il percorso che il Governo Berlusconi è chiamato a compiere.  E così mentre Umberto Bossi parla di Governo costituente, D'Alema e Buttiglione gli fanno da sponda lanciando l'uno il “Governo delle regole” e l'altro “il tavolo delle riforme”.  La Destra non è toccata dalla tentazione di usare strumentalmente il dibattito sulle regole perché la loro riscrittura è cosa troppo seria per essere ridotta dentro gli ambiti angusti delle polemiche sulle formule di governo.  Trattandosi, come è evidente, di un problema che riguarda la forma e la sostanza della Seconda Repubblica, è un problema che riguarda tutti. E quindi, secondo la Destra, tutti i soggetti costituzionalmente coinvolti nel processo di formazione del consenso e di espressione della sovranità devono sentirsi impegnati.  La riformulazione delle regole, insomma, non è un affare privato tra questo o quel partito. È un problema che attraversa l'esercizio del potere legislativo primario, quello detto costituente, e pertanto non può filtrare solo dalla decisione di questo o quel governo, o di un governo costituito ad hoc, ma deve passare dai titolari di quel potere, che sono sicuramente il Parlamento, i cittadini e un'assemblea costituente eletta allo scopo.  PERCHÉ, DUNQUE, IL PARLAMENTO?  Perché ai sensi dell'art. 138 il potere di revisione costituzionale spetta al Parlamento, e pertanto solo il Parlamento può scadenzare tempi e stabilire procedure idonee ad avviare e completare il processo costituente.  PERCHÉ I CITTADINI?  Perché la sovranità appartiene al popolo e, se si tratta di esercitarla in maniera così intensa, al popolo non si può dire che la esercitava, ossia all'atto di eleggere deputati e senatori, l'ha sospesa in tutta la legislatura.  PERCHÉ UN'ASSEMBLEA SOLO COSTITUENTE?  Perché un Parlamento in sede ordinaria potrebbe risentire degli umori del momento e dei calcoli fatti in funzione del suo ruolo di organo di legislatura ordinaria e che conferisce e revoca la fiducia ai governi. Un'Assemblea solo Costituente e – secondo la Destra – quanto di più e di meglio si possa realizzare in materia ed allo scopo.  Scendendo nel dettaglio, la Destra propone dunque–– sulla riscrittura delle regole – di seguire la seguente procedura:  A)  Emanazione da parte dell'attuale Parlamento di una legge costituzionale con la quale – sul modello della legge sui poteri della Bicamerale – si perimetri la materia da riformare e si introducano referendum di indirizzo e di conferma.  B)  Svolgimento di un “referendum preventivo di indirizzo” sulla forma di Governo, con quesiti chiari e di pronta intuizione.  C)  Elezione contestuale di una Assemblea Costituente, composta da non più di 100 membri (scelti con sistema proporzionale del tipo di quello utilizzato per l'elezione del Parlamento Europeo) che elabori il testo entro 6 mesi.  D)  Svolgimento di un “referendum finale approvativo” del testo elaborato dall'Assemblea Costituente. La Destra politica su questo punto è aperta anche alla eventualità che il referendum finale approvativo sia “alternativo”, ossia si svolga sulle due proposte principali elaborate dall'Assemblea, dentro comunque l'indicazione data dagli elettori sulla forma di governo.  Con la proposta elaborata la Destra intende aprirsi al confronto, facendosi carico dell'ampiezza e della complessità che il dibattito sull'argomento finora ha registrato, ma sottolineando l'urgenza che il processo di riscrittura delle regole comuni comunque s'avvii.  La prima questione aperta da risolvere sull'organizzazione della democrazia, secondo la Destra, è quella dell'esercizio della sovranità. Se continuare, cioè, a considerare estraneo ad un autentico processo costituente il corpo elettorale, chiamandolo al massimo a ratificare o a respingere quello che altri (i partiti) altrove (per es. Commissione Bicamerale sulle Riforme Istituzionali) hanno deciso. O se invece farne il soggetto principale del compito di scegliere tra opzioni alternative quando si tratta di decidere sul contenuto e sulla gestione medesima della sovranità.  Quella della sovranità è una questione preliminare alla quale la Destra intende rispondere in maniera chiara precisando di non condividere il pensiero di quanti sostengono che il suo titolare, il popolo secondo l'art. I della Costituzione, nell'atto di esercitarla – votando – la trasferisce tutta ed intera per un quinquennio, dentro il Parlamento, agli eletti.  Secondo la Destra, se c'è un modo di essere della sovranità per cui il corpo elettorale, esercitandola, la trasferisce agli eletti (come avviene quando vota “per qualcuno”), ve ne sono altri mediante i quali la Seconda Repubblica deve riconoscere al corpo elettorale il diritto di esercitare la sovranità votando “per qualcosa” (come avviene per il referendum consultivo e/o propositivo).  Ciò significa che la Destra considera una riforma preliminare e fondamentale, che attiene alla qualità della democrazia, l'introduzione di referendum propositivi che consentano al cittadino (oltre l'esercizio del voto elettorale sulle persone) l'esercizio, con modalità e in casi specifici, di un voto decisionale.  Per fare un esempio, qualora il Parlamento stabilisse con legge costituzionale di introdurre e consentire lo svolgimento di un referendum d'indirizzo con contestuale elezione mediante sistema proporzionale di un'Assemblea Costituente, avremmo in quest'ultimo caso l'esercizio di un voto per qualcuno e nel primo caso di un voto per qualcosa.  I quesiti potrebbero essere i seguenti:  A)  “Volete voi che debbano essere i cittadini ad eleggere direttamente ed ogni quattro anni il presidente della Repubblica e che sia il Capo dello Stato a nominare e revocare i Ministri?”.  Oppure:  A)  “Volete voi che debba essere il Parlamento in seduta comune ad eleggere ogni quattro armi il Primo Ministro ed ogni sette anni il Capo dello Stato?”.  A scegliere una volta ogni quattro anni, e non una volta per sempre, il Governo del Paese deve essere, secondo il progetto della Destra, il corpo elettorale che votando il leader della coalizione vincente lo elegge, nel caso di una Repubblica Presidenziale, Capo dello Stato o del Governo.  È questa la democrazia diretta per la quale si schiera la Destra politica.  Un voto per la Rappresentanza, ma soprattutto un voto per il Governo, affinché siano i cittadini a dire chi deve governare e, sulla base dei programmi presentati, come deve governare.  Nel dettaglio, la Destra conferma la sua scelta di massima per l'elezione diretta del Presidente della Repubblica, Capo dello Stato e Capo del Governo, che – alla guida dell'Esecutivo, come in Francia – nomina un Primo Ministro che a sua volta risponde al Parlamento.  Ciò non deve significare, però, che la Destra si sottrae pregiudizialmente al confronto con coloro che preferiscono l'elezione diretta del Primo Ministro. Anche in questo caso, infatti, siamo in tema di democrazia diretta, seppure dentro una diarchia istituzionale con al vertice dello Stato, accanto al Primo Ministro, un Presidente della Repubblica eletto dal Parlamento e con funzioni di garanzia e di difesa dell'unità nazionale.  Si adotti l'una o l'altra delle soluzioni, resta il fatto che la Destra e per il superamento del vecchio meccanismo della delega e per l'attribuzione all'elettore di due voti, uno per il Governo e uno per il Parlamento, uno per decidere chi e come deve governare e per giudicare se e come si è governato, ed uno per scegliere chi e come deve controllare.  Ad un Governo forte della diretta investitura popolare deve corrispondere un Parlamento forte di estesi poteri di programmazione e di controllo. Un Parlamento in grado di contribuire alle grandi scelte di politica economica, sociale e internazionale. Un Parlamento che comunque tenga conto della ricchezza di una società italiana percorsa da molteplici correnti culturali e consistenti ceti intermedi in cerca di uno spazio istituzionale.  A nuove forme di sovranità popolare (presidenzialismo e referendum propositivi) vanno affiancate nuove forme di partecipazione mediante organismi di raccordo tra la società civile e le istituzioni. In tale contesto tutt'altro che obsoleto e il CNEL (Consiglio Nazionale per l'Economia e per il Lavoro) che va rivalorizzato conferendogli poteri vincolanti per il Governo e il Parlamento, previa una sua totale riorganizzazione che presupponga una organica presenza dei ceti produttivi, delle categorie e delle professioni, delle forze sociali e sindacali.  Tenuto conto che il sistema elettorale maggioritario a doppio turno è invocato – nell'attuale congiuntura politica – da chi (in particolare Lega e PPI) vuole presentarsi alle consultazioni con le mani libere, per concordare le alleanze dopo il voto, la Destra ritiene opportuno – in questa fase – schierarsi sul maggioritario secco all'inglese, in modo da obbligare i contendenti ad una scelta preventiva sui programmi e sulle intese di governo. Agli elettori, dopo, il compito di decidere chi deve governare.  Programmi chiari, dunque. Ed alleati che mantengano la parola.  L'attenzione che la Destra dedica all'individuazione del sistema elettorale per eleggere le assemblee legislative non fa, comunque, dimenticare il grande problema della qualità degli eletti, della loro competenza e della loro responsabilità.  La nostra scelta per un sistema di rappresentanza che non dimentichi le competenze resta del tutto intatta e anche confortata dalle espressioni utilizzate dal Presidente della Repubblica, Scalfaro, quando ha ritenuto di ribadire l'opportunità, per chi si impegna in politica, di essere portatore di una sua specifica professione, arte, mestiere o lavoro.   Unità nazionale e federalismo.  Le vicende intervenute nel corso del secolo unitario hanno obiettivamente consolidato l'opinione che il Risorgimento sia stato una rivoluzione incompiuta, una occasione mancata, al fine di costruire una grande Nazione, il cui tessuto economico-produttivo fosse omogeneo e proteso verso comuni destini.  Un serio dibattito sul federalismo, oggi di grande attualità in Italia, non può prescindere quindi da un'analisi sul Risorgimento, quale fattore di creazione di quella cultura o di quella memoria collettiva che collega il concetto di Risorgimento al concetto di Unità Nazionale.  Oggi è tempo di rileggere tutto il processo di evoluzione della nostra storia nazionale, anche al fine di individuare le ragioni politiche che soprassiedono all'avvento della questione federalista.  Abbiamo indubbiamente legato la cultura politica di Destra e idee-forza che ricavano fascino e prestigio dai grandi gesti politici che hanno prodotto l'Italia moderna, dai grandi cantori della Patria italiana, dai fautori di un ruolo internazionale dell'Italia; abbiamo però trascurato di individuare, all'interno del processo di formazione della Nazione, tutti quei movimenti culturali e politici, pur numerosi e importanti, che hanno rappresentato la base di lancio – abitualmente utilizzata a sinistra – per tematiche come il meridionalismo ieri, il federalismo oggi.  Infatti la concezione centralista dello Stato, quale prevalse alle origini, convisse con forti tendenze autonomistiche, non solamente provenienti da posizioni minoritarie, alla Cattaneo tanto per intenderci ma persino propugnate da Cavour o dallo stesso Minghetti.  Oggi esplode la questione federalista, sia per i fenomeni politici che ha prodotto, sia per il permanere delle forti differenze socio-economiche, in seno al territorio nazionale.  Porci il problema, anche a Destra, diventa quindi necessario, soprattutto se si considera l'opportunità di ricondurre il tema sul terreno etico, politico e istituzionale, sottraendolo a tutte le tentazioni di tipo localistico, sostanzialmente tendenti ad un vero e proprio secessionismo.  Sul terreno della partecipazione, va detto che solo con un forte avvicinamento fra cittadini ed istituzioni si da il colpo definitivo a quel tarlo della Società che è stata la partitocrazia: un controllo più diretto ed una maggiore possibilità di partecipazione, garantiscono molto di più di quanto non sia sino ad ora accaduto attraverso la dilatazione del potere centrale.  È infatti indubbio che lo Stato centrale, privato com'è di qualsiasi valore, si sia trasformato via in uno strumento di tirannia senza volto, nelle mani di una oligarchia che ne ha tenuto le fila al puro fine del mantenimento del potere: lo Stato così si è trasformato in una grande società per azioni (con tante succursali nelle regioni, istituite male e gestite peggio), dove la rappresentanza si è tradotta in una vera e propria delega in bianco, che di fatto ha spogliato il popolo dal potere di controllo.  Pensare, a questo punto, di risolvere tale grave problema, attraverso suggestioni restauratrici dello statalismo, appare improponibile, sia sul piano storico che politico: gli accadimenti storici hanno una propria logica irreversibile, e quelli politici propongono una forte esigenza di realismo.  Sul terreno politico va detto che l'orgia di assistenzialismo clientelare e improduttivo è stata resa possibile da una forte concentrazione di ricchezza nelle mani dello Stato, tradottasi in una distrazione colossale dai settori produttivi, col risultato che la nuova concorrenza internazionale, trovando impreparate le regioni povere, costringe la comunità nazionale a convogliare le risorse disponibili verso i pochi settori sani dell'economia italiana: ecco così protrarsi e prodursi il triste divario fra Nord e Sud.  Inoltre, la vecchia tematica antiregionalistica non può, alla luce del fallimento delle regioni, trincerarsi verso il ritorno ad uno stato accentratore, visto che l'aspetto dell'uno ha coinciso, dal punto di vista degli sperperi e dell'inefficienza, con l'aspetto delle altre.  Sul terreno istituzionale, va detto che il Presidenzialismo, inteso come soluzione alla grave crisi della rappresentanza, non può tradursi solamente in una forte restaurazione del potere decisorio, ma deve uniformarsi ed adeguarsi alle grandi spinte dal basso che un sano autonomismo può provocare. Da una parte l'Istituzione decentrata, dall'altra l'Istituzione centrale come momento di unità, di composizione e di coordinamento.  Pur nella difesa di una concezione unitaria dello Stato, la questione del Federalismo può essere un tema di intervento per un grande movimento politico, ricercando nella tradizione storica, politica e culturale italiana i fili che ci riconducono alle fonti risorgimentali, dove scopriremo che il valore “Nazione” può coesistere perfettamente con le esigenze autonomistiche.  Il valore “Nazione” infatti è decaduto in Italia non ad opera del pensiero federalista, ma ad opera di una politica culturale dello Stato centrale, altamente condizionata dall'internazionalismo e dal pacifismo catto-comunista.  In fondo solo da Destra può venire un discorso tendente a ricondurre in una visione di insieme il laborioso cammino verso le riforme: nel caso del Federalismo, il compito essenziale è quello di sapere sommare le molteplici varietà culturali, storiche, sociali, salvaguardandole, stimolandole e proiettandole verso il comune destino della Nazione.  Sulle forme del decentramento si può e si deve discutere, con l'obiettivo di rafforzare le occasioni di partecipazione e di controllo sul territorio e dal basso. I Comuni, in particolare, possono e devono essere valorizzati come centri essenziali di democrazia e di governo delle Comunità e del Territorio.  Il fisco può essere strumento decisivo, perché il decentramento delle risorse è fondamentale per evitare un grande inganno.  Lo Stato non può e non deve rinunciare a 5 grandi funzioni: la difesa e la lotta al crimine; le relazioni internazionali; l'emissione della moneta e le grandi linee economiche; la giustizia; la scuola e la ricerca. Altre materie possono essere oggetto di autentiche deleghe, ben diverse da quelle affidate alle attuali, burocratizzate e fallimentari Regioni. La Nuova Repubblica fondata sul Presidenzialismo può basarsi su un forte decentramento di poteri e risorse, cioè su un vero Federalismo.   Decentramento amministrativo.  Accettiamo la impostazione “autonomista” introdotta dalla legge 142/80 che delega agli statuti comunali l'impalcatura normativa delle regole comportamentali della comunità locale.  La scelta di difendere le autonomie locali è dettata anche da una necessità di ordine politico che emerge dalla constatazione, che essendo i “comuni” gli enti istituzionali che la gente sente più vicini esprime giudizi di funzionalità dell'intero sistema politico partendo dai dati locali. Questa posizione ci consente, anche, di non essere chiusi sulla difesa di uno Stato centralista e per questo considerato dai nostri avversari “statalista”, ma, al contrario, definire i contorni di una nuova politica degli Enti Locali che si basa sulla autonomia degli stessi in forza di norme legislative che devono puntare a questo obiettivo.  In proposito diventa prioritario evidenziare le contraddizioni esistenti a livello legislativo tra la ratio che aveva ispirato la incompiuta riforma degli Enti Locali approntata con la legge 142/80 ed i principi introdotti con i nuovi meccanismi elettorali che hanno portato alla elezione diretta del Sindaco e del Presidente della Provincia.  Appare logico che una cosa è una legislazione attivata a sostegno di un organismo elettivo di tipo “assembleare”, altra cosa è sostenere legislativamente un modello amministrativo di tipo “presidenzialista”. E questo è il primo livello di intervento che interessa: STABILIRE E DELIMITARE I RUOLI DEL SINDACO E DEL SUO ESECUTIVO DA UNA PARTE E QUELLO DEL CONSIGLIO COMUNALE DALL'ALTRA.  Su tale livello è urgente pervenire ad una modifica della 142, per limitare ulteriormente il ruolo del Consiglio a quello di programmazione ed indirizzo di ordine generale e di rappresentanza delle istanze dei cittadini. IL CONSIGLIO COMUNALE COME LUOGO DI RAPPRESENTANZA DIRETTA DEI CITTADINI, COME MOMENTO DI DIBATTITO E DI PROPULSIONE. In quanto tale, quindi, anche non contrastando il dibattito in atto che tende a dare al Consiglio una legittima gestione autonoma (una sorte di “parlamentino”), definire un ruolo di rappresentanza al Presidente del Consiglio Comunale, ovviamente per i comuni che hanno una dimensione territoriale e di popolazione adeguata (ad es. comuni superiori a 50.000 ab.).  In proposito vi sono diverse proposte di legge all'attenzione della I Commissione della Camera che sono prese in seria considerazione e per le quali ho espresso un consenso di massima.  QUINDI, MODIFICA DELLA LEGGE 142 ED IN PARTE DELLA LEGGE 81/93 PER DEFINIRE RUOLI E COMPITI DEI DUE LIVELLI DI GESTIONE.  In particolare sono da definire in via prioritaria le deleghe al Governo insite nella legge 142 e che riguardano la legge quadro sulla “Finanza Locale” onde dare omogeneità, certezza e continuità ad una norma legislativa che, diversamente, è soggetta annualmente all'intervento del Parlamento, e la sistemazione legislativa di tutta quella pletora di norme e disposizioni che hanno ancora validità giuridica e legislativa pur facenti parte della vecchia legge provinciale e comunale superata dalla 142.   Pubblica Amministrazione.  La riorganizzazione (anzi: la ricostruzione) dello Stato, compito primario della nuova Repubblica passa attraverso una profonda riforma dell'apparato amministrativo. Quando anche la compagine governativa fosse omogenea, motivata e di alto profilo, non basterebbe certo per cambiare realmente la situazione. E ciò in quanto tra quel vertice e la base costituita dalle attività che formano l'oggetto delle incombenze di governo sta uno spazio popolato da alcune decine di migliaia di operatori, una struttura complessa, un insieme funzionale formalmente in subordine rispetto ai vertici dell'Esecutivo, ma in condizione di stabilità garantita per legge, fino a rappresentare una sorta di continuità che è parte della continuità statuale rispetto alla temporaneità di ministri e sottosegretari: ossia, appunto, la Pubblica Amministrazione.  Portatrice di una cultura professionale specifica, la cultura amministrativa, per certi aspetti essa si richiama alla cultura generale della Nazione, ma per certi altri si è spesso isolata rispetto sia al più ampio progresso delle scienze, sia all'evolvere delle esigenze effettive, e pertanto, in sostanza, anche rispetto alle logiche di fondo della stessa politica.  Il rapporto fra politica e Pubblica Amministrazione, invero, è un rapporto articolato, che si è fatto sempre più critico a mano a mano che è venuta meno l'omogeneità tra classe politica e classe amministrativa caratterizzante l'unità d'Italia ed i decenni immediatamente successivi.  Oggi questo rapporto sconta la patologia del periodo del consociativismo, quando la Pubblica Amministrazione – formalmente gratificata di immunità e stabilità, ma di fatto debole e lottizzata nei confronti dei “grandi interessi” sponsorizzati dai partiti dominanti – è stata coinvolta in un processo perverso nel quale, se il potere politico ha spesso corrotto la classe amministrativa, non di rado esponenti degli alti gradi di quest'ultima si sono avvalsi di posizioni ricattatorie per usare il potere politico a copertura delle proprie deviazioni. Il punto in cui si è così arrivati è un punto di non ritorno, dove, per un dato risultato, il massimo di inefficienze si coniuga con il massimo della costosità e dello spreco.  Il problema non è ormai più soltanto di comportamento di singoli operatori, ma chiama in causa l'intero meccanismo della Pubblica Amministrazione.  Il problema sta non solo nell'eliminare le deformazioni, ma anche nel tracciare ed attuare un nuovo disegno di tale meccanismo per metterlo in grado di corrispondere alle esigenze della vita civile, economica e sociale di una grande Nazione che si prepara al Duemila.  Non basta introdurre nuove tecnologie in schemi di operatività vecchi. Non basta dotare di computer uffici pubblici così come sono. Occorre sostituire gli assetti organizzativi. E per arrivare a tanto bisogna cambiare la composizione delle procedure burocratiche.  L'entità dell'impresa da compiere è chiara, ma la posta in gioco è altissima. Richiede uno sforzo considerevole di affinamento tecnico, sostenuto da una adeguata volontà politica.  Superamento della segmentazione, ridisegno delle linee di responsabilità e dei livelli di autonomia, ricerca di economie di scala, complementarità fra sistema istituzionale e sistema produttivo, impostazione delle funzioni pubbliche in un quadro di reti integrate ad alta velocità che connettano la Pubblica Amministrazione con i settori postali, bancario, aziendale, con il mondo della ricerca, con il mercato dei capitali: sono solo alcuni dei passaggi necessari.  Certamente nella Pubblica Amministrazione si dovrà fare largo ai criteri che presiedono alle attività imprenditoriali. Molte delle attività della Pubblica Amministrazione potranno essere trasferite alla sfera privata. Il capitale privato potrà entrare in molti ambiti prima affidati alla sola competenza pubblica. Tuttavia sarebbe illusorio pensare semplicemente di “privatizzare” la Pubblica Amministrazione. Lo Stato non è un'impresa, non vende “prodotti”; fornisce servizi. Il cittadino può essere assimilato ad un “cliente” per la comodità espressiva di sottolinearne il ruolo finalistico nei confronti della Pubblica Amministrazione. Ma non è il portatore di un interesse contrapposto ad un altro interesse secondo la logica della domanda e dell'offerta: è il titolare di un diritto, laddove alla Pubblica Amministrazione incombe il corrispettivo dovere di soddisfarlo.  Perciò la riforma amministrativa deve imperniarsi su uno Stato ricondotto nel suo alveo essenziale (non più lo Stato che fa tutto e di tutto e spesso male); ma, proprio per questo, su uno Stato come primaria organizzazione pubblica e giuridica della comunità, garante di giustizia e solidarietà per tutti nella libertà di ciascuno. E deve al tempo stesso, la riforma, mirare al cittadino. L'obiettivo fondamentale deve essere anzitutto quello di colmare la distanza che a tutt'oggi lo ha separato dalla Pubblica Amministrazione e di modificare sostanzialmente i criteri verticistici ed oligarchici degli interventi operati dai governi della Prima Repubblica.  Del migliore funzionamento della Pubblica Amministrazione – centrale e periferica – verrà poi a trovarsi tutta l'economia del Paese, usufruendo in futuro di servizi più adeguati.  Ciò posto, questi, sono in sintesi, i principi riformatori che si possono indicare fin da ora:  1.    eliminazione delle attuali istituzioni governative presenti presso le varie amministrazioni e costituzione di una “Scuola nazionale per la Pubblica Amministrazione” centrale e periferica (sul modello della francese Ena), fondamento della cultura amministrativa e del buon funzionamento dello Stato.  1.  obbligo per l'Amministrazione ad attuare immediatamente, su richiesta del cittadino, la revisione degli atti illegittimi.  2.  ove ricorra il caso, immediato rimborso delle somme indebitamente pagate e risarcimento per i danni eventualmente causati da comportamenti omissivi dell'Amministrazione.  3.  semplificazione normativa, la vera grande sfida per una Nazione “soffocata” da oltre 150 mila leggi, che anziché “regolare” paralizzano.  4.  distinzione tra responsabilità di governo politico e responsabilità di gestione amministrativa.  5.  flessibilità delle strutture.  6.  trasparenze ed informazione diffuse dell'attività e sull'attività amministrativa, creando autentiche “reti di governo” telematiche per la diffusione di dati, notizie, documenti.  7.  organica ridefinizione delle pubbliche funzioni: centrale, regionale, locale.  8.  ampliamento dell'area decisionale, nell'ambito dei programmi e delle logiche procedurali, con un effettivo decentramento delle funzioni e dei relativi poteri.  9.  affermazione della responsabilità soggettiva degli operatori.  10. reale controllo della produttività.  Dall'applicazione di tali principi attraverso strumenti e metodi che dovranno formare oggetto di specifica iniziativa legislativa, dipende non solo una Pubblica Amministrazione più efficiente e più equa, e quindi restituita alla credibilità ed alla dignità che le competono, ma anche, conseguentemente, il prestigio che debbono tornare ad avere i suoi operatori: quella “burocrazia” da troppo tempo mortificata nella stessa significazione del termine, e che spetta alla Seconda Repubblica riscattare per reintegrarla nel livello di professionalità e di immagine assegnatole dall'importanza dei suoi compiti.   Associazionismo, volontariato e mondo giovanile.  Non è il caso di spendere molte parole per introdurre il tema dell'associazionismo nel campo di una vasta trattazione politica e sociale. Parlano da sole le cifre (dati CENSIS, 1991) che ci dicono che su 53 milioni di persone di età compresa tra i 6 e i 74 anni, ben 12 milioni (il 23%) aderiscono a delle associazioni. Questi dati crescono se si considerano il numero delle adesioni ad associazioni, che è pari a circa 46 milioni; ciò significa che ciascuno dei 12 milioni di associati aderisce, mediamente, a 4 associazioni. Di queste 46 milioni di adesioni solo l'8,5% riguarda i partiti politici e il 9,5% i sindacati.  Si è andato quindi sviluppando un vasto ambito della attività sociale, che viene definito come “Terzo Sistema” (o settore non profit) per distinguerlo dal mondo del mercato e da quello del settore pubblico e statale.  In questo “terzo sistema” vengono fatte quindi rientrare tutte le organizzazioni “prive di scopo di lucro”: dal mondo del volontariato, alle associazioni ambientaliste, ai club culturali, ai circoli sportivi, alle associazioni professionali, fino a quelle politiche e sindacali.  Il significato profondo di questo fenomeno è stato solo in parte esplorato dagli studi ufficiali e dalla sociologia accademica, che pure hanno evidenziato il contributo di partecipazione e di solidarietà che esso può dare di fronte alla crisi dello stato sociale; mentre la sinistra si è spinta molto più in là con una strategia di penetrazione politica che gli ha consentito negli ultimi venti anni di costruire ampie e ramificate centrali associazionistiche.  Ma spetta oggi alla destra politica cogliere fino in fondo la spinta propulsiva e la valenza ideale che il mondo delle associazioni può assumere nel compimento della “Rivoluzione italiana” cominciata con il crollo di Tangentopoli.  Riassumiamo, per brevità di esposizione, queste principali valenze:  a)  Nello smantellamento dello statalismo si aprono sempre più ampi spazi sociali ed economici che vengono “liberati” dall'intervento della mano pubblica, ma che non necessariamente devono essere consegnati ad un liberismo più o meno selvaggio. Molti di questi ambiti decisionali e operativi possono essere affidati tramite “concessioni”, ad associazioni di categoria, di tutela di diritti, di identità sociale.  b)  La rifondazione dello stato sociale passa per una sempre più attiva e profonda collaborazione tra le strutture pubbliche, le imprese private e le organizzazioni “non profit”. Il volontariato e, con la crescita delle sue associazioni, sempre più in grado di assumersi incarichi importanti sul fronte non solo della assistenza, ma anche della rimozione delle cause del disagio sociale; offrendo, oltretutto, una qualità nel servizio e una carica umana senz'altro superiori a quelle degli operatori pubblici e privati.  c)  Sul piano dei valori, della educazione alla solidarietà e alla “cittadinanza attiva”, l'associazionismo diventa il terreno in cui dare concretezza a tutte quelle culture comunitarie, a cominciare da quella cattolica, che possono contrastare il diffondersi dell'individualismo e dell'edonismo.  d)  La partecipazione popolare trova nel più vasto terreno dell'associazionismo un canale alternativo, e spesso antitetico, alla ipertrofia dei “partiti di massa” della Prima Repubblica.  A duecento anni dalla Rivoluzione francese, fuori dalle tentazioni organiciste del totalitarismo, possiamo dire che oggi i “corpi intermedi” si prendono la loro rivincita, manifestandosi, in un quadro democratico e libertario, come proliferare spontaneo e onnipresente delle associazioni. I nuovi legami comunitari, che si integrano a quelli naturali della famiglia e della nazionalità, diventano – con buona pace dei profeti dell'individualismo e del classismo – fattore di crescita e di creatività sociale.  È compito del Parlamento e della Assemblea costituente prendere atto di questa realtà nella produzione delle leggi ordinarie e nella modifica della Carta costituzionale.  A fianco di ogni Ente locale dovrebbe essere prevista la nascita di una “Assemblea delle libertà associative” (una sorta di CNEL regionali e provinciali), che raccolga i rappresentanti non solo delle organizzazioni di categoria, ma anche quelli delle maggiori associazioni di identità e solidarietà sociale. In tal modo i Consigli regionali, provinciali e comunali, potrebbero avere una sponda di consulenza e uno strumento di elaborazione di progetti economici e sociali, più attendibili di quelli offerti dalla vecchia mediazione partitocratrica.  Ugualmente il meccanismo delle “concessioni” – che già prepone il CONI alla promozione dello sport il CAI al controllo delle strutture di montagna, la SIAE alla tutela dei diritti di autore, e centinaia di altre associazioni, più o meno istituzionalizzate, alla gestione di aspetti diversi del vivere collettivo – va ulteriormente razionalizzato e diffuso. Razionalizzato per evitare il prevalere di egoismi di lobby e garantire la democrazia interna ad ognuna di queste organizzazioni. Diffuso proprio per costruire un livello intermedio ed ordinativo, a spiccato carattere comunitario, tra il controllo dello stato e la libertà degli individui e delle imprese economiche.  Infine non è più rinviabile una profonda revisione della Legge-quadro sul Volontariato (Legge n. 266 del 1991) che, invece di aiutare e promuovere questo fenomeno, ha creato nuovi intralci burocratici e gravami finanziari. Questa nuova normativa – che tra l'altro deve promuovere il coordinamento, la responsabilizzazione e l'autogoverno tra le associazioni di volontariato – dovrebbe essere inquadrata nell'ambito di un “Testo unico sull'associazionismo” che riordini in senso più libertario e incentivante tutte le norme previste in materia dal Codice civile e dalle decine di leggi che si sono accumulate in questi anni.  In questo ambito si trovano gli elementi per un intervento sulla condizione giovanile che vada oltre l'impegno ovvio per garantire l'istruzione e l'accesso al mercato del lavoro.  Abbiamo parlato di “condizione” e non di “mondo” giovanile, perché, ormai da più di dieci anni è difficile individuare degli elementi identificanti e mobilitanti, specifici delle giovani generazioni. Per tutti gli anni '80 i nostri ragazzi hanno vissuto il loro “rito di iniziazione” alla società dei consumi e dell'utile in maniera sempre più omologata. Non sono valsi a rompere questa povertà esistenziale le ricorrenti ondate di movimentismo studentesco – troppo effimere per produrre la nascita di una vera cultura giovanile – né un disperato “bisogno di appartenenza” che spesso ha trovato sfogo nei modi selvaggi di vivere la passione per lo “stadio” e di costruire comitive di “emarginati” – ”naziskin” o “autonomi” – dediti ad una violenza pseudo-politica. Per il decennio appena trascorso, soltanto i ragazzi del Fronte della Gioventù – hanno rappresentato con la loro militanza, spesso isolata e pagata a durissimo prezzo, un esempio di radicamento nei valori e di dignitoso impegno contro il conformismo dominante. E su questo piano qualche riconoscimento va dato a quelle comunità di giovani cattolici che sono riusciti a tenersi lontani dalla corruzione democristiana.  Eppure, giunti ai nostri giorni, la gioventù italiana è riuscita ad avere uno scatto di orgoglio e di ribellismo autentico, votando in massa per i partiti del Polo delle Libertà ed, in particolare, per Alleanza Nazionale; sconfessando clamorosamente e definitivamente quella egemonia sulle giovani generazioni che la sinistra era riuscita a mantenere in piedi dalla rivolta sessantottina in poi. Oggi i militanti del FdG, appena usciti dai bunker delle gloriose sezioni missine, si trovano improvvisamente attorniati da altri ragazzi, anche con esperienze diverse da loro, che, dopo aver votato per AN ed essersi decorati con i tanti gadget “tricolori” attualmente in circolazione, vogliono conoscere direttamente e magari frequentare il nostro ambiente. Affinché questa aggregazione vada a buon fine, altro non si può fare se non dare ampia delega alla dirigenza del Fronte per una autorifondazione delle organizzazioni giovanili, che le renda adeguate alla nuova fase politica che stiamo vivendo, senza nostalgie della vecchia militanza di un partito collocato all'opposizione.  Ma più vastamente c'è un problema di ricostruzione di una cultura giovanile e di creazione di nuovi canali di partecipazione, che non può essere sottovalutato da una destra di governo. Anche perché con l'auspicabile rapida scomparsa della leva militare obbligatoria, se ne andrà non solo la costrizione a sprecare, spesso inutilmente, un anno di vita, ma anche una delle ultime esperienze unificanti – nel bene e nel male – del mondo giovanile. Le altre istituzioni che reggono l'educazione delle nuove generazioni – la famiglia, la scuola e l'università – devono essere aiutate da una potente socializzazione di valori e dalla ricostruzione di un universo simbolico positivo, che contrasti il diffondersi della tossicodipendenza e il prevalere dei miti negativi della società dei consumi.  La pratica del volontariato e l'aggregazione in associazioni può essere l'unico strumento per tentare questa opera. A patto che di tutto ciò non si faccia una vuota e moralistica predicazione con spot televisivi ed inutili opuscoletti, ma un impegno concreto e facilmente accessibile.  Quello che proponiamo è l'inserimento massiccio del volontariato nella vita scolastica ed universitaria, portando i giovani a fare di questa esperienza una “moda ed un'avventura oltre i ristretti orizzonti della vita domestica”. Per questo è necessario lanciare in questi ambienti delle “campagne di volontariato” che, proponendo degli obiettivi tangibili e coinvolgenti – dalla pulizia dell'ambiente naturale, alla tutela del patrimonio artistico minore, ai centri di impegno nelle zone depresse e nei paesi in via di sviluppo, alle azioni sociali di aiuto ai disagiati – creino una sorta di movimentismo costruttivo e un nuovo grande canale di comunicazione e socializzazione tra giovani.  Questo “avviamento” al volontariato, si deve comunque inserire in un più vasto rilancio dell'associazionismo giovanile. Soprattutto nelle periferie degradate e all'interno dei vari gradi dell'istituzione scolastica, i giovani devono essere coinvolti in una fitta rete di associazioni sportive, ricreative, musicali, artistiche, culturali, che siano l'anticamera anche per l'inserimento nel mondo del lavoro, con l'incentivazione, non solo finanziaria ma anche relazionale, di forme di imprenditoria e di cooperativismo giovanile, del part-time e di contratti a termine. Tutto quanto viene già splendidamente fatto da tantissime associazioni laiche e religiose, coinvolgendo anche le organizzazioni politiche giovanili e studentesche, deve essere coordinato con appositi organi, valutando attentamente l'ipotesi della istituzione, se non di un ministero per la Gioventù, almeno di uno specifico settore nell'ambito del ministero della Famiglia e degli Affari sociali.   Donne-società-impresa.  Nel quadro complesso della società attuale va interpretato il ruolo delle donne attraverso alcuni punti programmatici di riferimento:  1.  Potenziamento dello sviluppo della società italiana attraverso una rinnovata politica della donna non più e soltanto in chiave di un superato femminismo di sinistra, ma in rapporto allo sviluppo di una società nazionale sempre più integrata nella realtà europea e sempre più rivolta all'affermazione dei principi della civiltà cristiana e occidentale;  2.  Affermazione di un ruolo di protagonista della donna nella conduzione dell'impresa, dello sviluppo economico e della cooperazione per lo sviluppo con i Paesi del Terzo Mondo, in una visione di accentuato progresso della Società moderna compatibile con una visione solidaristica della convivenza tra i popoli;  3.  Potenziamento del ruolo della donna nella vita della democrazia partecipativa e in un contesto di integrazione internazionale.  4.  Potenziamento pertanto degli Istituti comunitari europei con riguardo ai problemi del lavoro, dell'integrazione, delle nascite e della tutela della maternità e della famiglia;  5.  Nuovo ruolo della donna come protagonista della vita familiare oltre che della vita sociale, tenuto conto delle profonde trasformazioni socioeconomiche già intervenute, ma anche della indifferibile necessità che vengano recuperati i peculiari valori dell'anima femminile il cui disconoscimento, nonostante le facili esaltazioni pseudo-progressiste, ha finito per limitare, in termini storici, una completa affermazione della donna nell'Impresa e nella società organizzata, oltre che nella famiglia. Distinguere fra Stato sociale e Stato assistenziale. Il solidarismo sociale non va confuso con le rendite parassitarie grandi o piccole che siano. L'assistenzialismo ha avuto troppo spesso contenuti corruttori e clientelari con costi che a lungo andare condizionano il futuro dello sviluppo produttivo e quindi la nuova occupazione e la diffusione dei redditi. La donna pertanto deve predisporre, per la tutela dei suoi diritti e della condizione femminile, altre forme di garanzia sociale che consentano un alleggerimento dei costi economici per lo Stato e, insieme, il mantenimento di tutti i vantaggi fin qui acquisiti.  Spetta pertanto alla donna ripensare, in chiave moderna, la tutela dei suoi diritti per mantenere integre, nella società e nell'impresa, le condizioni ottimali di un reale sviluppo civile complessivo.   Valori cristiani e impegno politico: persona, famiglia, diritto alla vita.  Nostro primo obiettivo è quello di favorire condizioni di vita che permettano alle persone ed ai gruppi di vivere nella libertà dell'onestà e della solidarietà sociale. Ci sentiamo eredi e siamo cultori della civiltà romana e di quella cristiana che ha le sue radici nel messaggio portato da Pietro a Roma e diffuso in Occidente e nel mondo intero. Siamo quindi attenti al Magistero della Chiesa con particolare riguardo alla sua dottrina sociale e quindi alla cattolicità che ha indubbi riflessi sulla cultura e sulla vita sociale del nostro Paese.  Particolarmente sensibile ai problemi della dignità e libertà della persona e della solidarietà sociale, intendiamo seguire nel campo sociale, politico ed economico, una nostra linea rivolta non solo ai cattolici ma a tutti gli uomini di buona volontà secondo le esigenze della giustizia e della pace sociale.  I principi chiave della nostra dottrina e del nostro programma economico-sociale sono quelli della solidarietà e della sussidiarietà che facciamo nostri:  a)  SOLIDARIETA': favorire la massima unione e collaborazione tra ceti, gruppi sociali, regioni, stati e popoli, sia a livello nazionale che internazionale;  b)  SUSSIDIARIETA': garantire libertà di movimento ed autonomia allo scopo di offrire massima possibilità di autosviluppo agli enti politici, amministrativi, economici e culturali nell'ambito della comunità maggiore, la quale deve intervenire con azioni sostitutive in determinate zone od a certi livelli solo al fine di sostenerli ed aiutarli nel loro sviluppo.  Ed il principio di sussidiarietà non solo e valido all'interno dello Stato, delle Regioni e degli Enti locali, ma anche nella unione tra Stati e popoli e quindi sia in ambito Europeo che a raggio mondiale.  Fondamento, centro e vertice in ogni organizzazione sociale e quindi nella nazione, nella Comunità europea e nel “nuovo ordine mondiale” deve essere sempre la PERSONA UMANA, con i suoi diritti, i suoi doveri, i suoi bisogni spirituali e materiali, cui pertanto si dovrà sempre fare riferimento, per sostenerla ed agevolarla nella propria realizzazione, con il lavoro, la cultura, l'etica, la vita spirituale, la cura della salute, il rispetto della natura, la carità, le relazioni sociali. La persona cresce e si sviluppa in seno alla FAMIGLIA, alla quale vogliamo assicurare serenità e favorire l'unità, secondo le tradizioni e le regole di vita proprie della cultura religiosa e civile alla quale apparteniamo.  A questa politica della famiglia, della persona, della solidarietà, della pace sociale, dello sviluppo nazionale ed internazionale non possiamo non aggiungere l'impegno per sempre migliori rapporti con la CHIESA, sulla base del Concordato del 1929 e dei successivi patti del 1984.  Nella famiglia la persona non solo viene generata, ma progressivamente viene introdotta, mediante l'educazione, nella comunità umana.  La cura e l'amore verso i più piccoli, gli ammalati e gli anziani, il servizio reciproco di tutti i giorni, la condivisione dei beni, delle gioie e delle sofferenze possono fare della famiglia una vera e propria scuola di umanità completa e ricca, alla quale possono e debbono partecipare tutti i suoi membri, ciascuno mettendo a disposizione i propri doni, le proprie capacità, ciascuno esaltando il proprio ruolo e partecipando in base alle proprie responsabilità.  A questo ruolo, a questi compiti assolve la famiglia dei nostri giorni?  Andando oltre il facile pessimismo, si può dire che la situazione storica in cui vive attualmente la famiglia si presenta come un insieme di luci ed ombre.  Da una parte, infatti, vi è una coscienza più viva della libertà personale e una maggiore attenzione alla qualità delle relazioni interpersonali nel matrimonio, alla promozione della dignità della donna, alla procreazione responsabile ed all'educazione dei figli.  Dall'altra, invece, si è diffusa una errata concezione teorica e pratica della libertà e dell'indipendenza dei coniugi; esistono gravi ambiguità nel rapporto di autorità tra genitori e figli; aumenta il numero delle unioni di fatto e dei divorzi; la piaga dell'aborto si apre sempre più; il ricorso alla sterilizzazione è sempre più frequente.  Alla radice di questi fenomeni negativi vi è molto spesso una distorta concezione ed una vera e propria corruzione dell'idea di libertà.  Sta di fatto, però, che la famiglia è tuttora la più importante possibilità di mediazione tra l'uomo e la società, come dimostra anche il “TERZO RAPPORTO SULLA FAMIGLIA IN ITALIA” del CISF.  Da questa ricerca, infatti, risulta che questa mediazione esiste ancora e non è eliminabile, perché una società non può essere fatta e non è ancora fatta di individui solitari e disperati.  La famiglia, cioè, mantiene ancora una rilevanza pubblica, è ancora una istituzione che svolge una funzione sociale, individuabile nella mediazione tra singolo e collettività, tra individuo e società, come dimostra il fatto che il condizionamento familiare è ancora più forte di quello economico come quando, ad esempio, c'è da decidere su problemi importanti, come quello per una donna se abortire o meno.  Per questo uno Stato che si rispetti dovrebbe assicurare:  -   una risposta seria ai nuovi bisogni delle famiglie, partendo da appropriati interventi a favore delle coppie giovani con mutui agevolati, aiuti monetari per rilanciare la natalità oggi a crescita zero, particolari graduatorie nella assegnazione degli alloggi.  -   una efficace lotta alla povertà, riformando anche il sistema fiscale ed alleggerendo le imposte in considerazione del numero e della qualità fisica dei componenti (una famiglia con un membro portatore di handicap non può essere tassata come una famiglia normale).  -   maggiore flessibilità nel lavoro, per consentire di conciliare le esigenze della vita familiare.  -   un servizio sociosanitario che, inserendo nei servizi pubblici la famiglia, favorisca le solidarietà di vicinato e familiare, in modo che il malato e l'anziano non vengano separati dalla famiglia e dai loro ambienti (il che consentirebbe, oltretutto, anche enormi risparmi alle finanze pubbliche).  -   la promozione di forme associative (volontariato, cooperative) a base familiare e la creazione di organi rappresentativi delle famiglie ad ogni livello istituzionale, da quello comunale a quello statale.  Si tratta, in poche parole, di dar luogo ad una collaborazione tra Stato e famiglie nell'ambito della quale il primo, in base al principio di sussidiarietà, offra sostegni, coordini, susciti e stimoli le iniziative che nascono dal basso; e le seconde, consapevoli di essere titolari di una soggettività sociale economica e tributaria, mettano in moto tutte quelle energie e quelle capacita d'iniziativa che sa esprimere chi vive e condivide gli stessi problemi in uno spirito di solidarietà.  Capitolo decisivo nella promozione e nella difesa dei valori è quello della persona. Un ruolo centrale in questo senso va assegnato al valore della vita. Non si possono sufficientemente tutelare i diritti di libertà e dignità umana se non si promuove innanzi tutto il diritto alla vita.  Va quindi combattuta quella cultura della morte che, come dice Giovanni Paolo II, pervade oggi la civiltà occidentale. Questa cultura ha cominciato ad affermarsi nel tempo in cui è stata legalizzata la pratica abortiva e ora sta per raggiungere nuovi, agghiaccianti traguardi con l'eutanasia, la manipolazione genetica e la clonazione degli embrioni umani.  Cultura della morte è anche l'antiproibizionismo in materia di droghe o peggio ancora la loro legalizzazione. Considerare lecito l'uso di stupefacenti significa aggredire la persona umana nei suoi elementi costitutivi e favorire la narcosi sociale. Il referendum del 1993 ha cancellato gli indubbi progressi raggiunti con la legislazione del 1990 e, nel vuoto di norme, l'Italia è di nuovo sprofondata nell'equivoco pericoloso del “diritto” a drogarsi. Noi puntiamo a un completo riordino della materia che reintroduca con chiarezza l'illicità dell'uso degli stupefacenti, mentre ci opponiamo alla cultura dello “sballo”, ed anche alla stessa ipotesi di una liberalizzazione statale e legalizzazione anche solo di droghe “leggere”, e perciò ad uno Stato “modico spacciatore”.  Parlando poi di aborto, è prioritario puntare alla ricostruzione del tessuto morale invertendo la rotta seguita per decenni, anni in cui la legalizzazione dell'interruzione volontaria della gravidanza è stata presentata come una “conquista civile” e non come la liceità accordata dallo Stato alla soppressione di un innocente. Questo significa, oggi, applicare al massimo i meccanismi della prevenzione e promuovere un'educazione morale che deve vedere impegnate la scuola, la famiglia e tutte le altre “agenzie” di moralità presenti nella società italiana. Il che vuol dire anche lanciare una politica della natalità volta a sostenere la famiglia e la maternità attraverso, non solo, gli aiuti economici di cui abbiamo parlato prima ma anche fornendo un'assistenza globale: dall'informazione all'aiuto “psicologico”. I consultori familiari devono strappare le famiglie dall'isolamento, dalla disperazione e, spesso, anche dall'ignoranza. E tutto questo in vista dell'affermazione di una cultura della vita e in vista di un progressivo superamento delle terribili eredità del recente passato. Per quello che poi riguarda la manipolazione genetica, va posto fine alla “deregulation” in materia di esperimenti genetici. Questo delicatissimo settore ha bisogno di una legislazione che ponga regole certe e fissi il divieto di utilizzare gli embrioni umani per esperimenti. In questo senso può essere utile l'esperienza francese, un'esperienza che va naturalmente coniugata con la situazione italiana e superata nelle sue zone d'ombra e di ambiguità.  Va insomma combattuta quell'idea della modernizzazione senza regole e senza valori che rischia di far precipitare la nostra società in una nuova forma di barbarie, una barbarie, naturalmente, in camice bianco e asettica, ma pur sempre barbarie.  La cultura della vita è peraltro essenziale nel nostro Paese, non solo in virtù della sua tradizione cattolica, ma anche considerando il suo triste primato tra i Paesi meno fecondi. Promuovere dunque i valori che appartengono alla cultura cristiana. E questo, naturalmente, non in una prospettiva confessionale, ma nella consapevolezza che si tratta di valori umani e naturali. E che quindi possono essere difesi da tutti, laici o cattolici essi siano.   Politica al femminile.  Una forza politica, portatrice di specifici valori e modelli, non può non affrontare il complesso nodo di tematiche e problematiche che – pur tagliando trasversalmente l'intero corpo sociale – riguardano più da vicino la donna.  I temi di intervento e di azione per una politica caratterizzata al femminile, sono di tipo “tradizionale” e, come si usa dire, di tipo nuovo, ossia legati all'attualità e alle emergenze della società contemporanea. Tra quelli di tipo “tradizionale”, la valorizzazione della maternità e la difesa del diritto alla vita, sin dal concepimento; l'elaborazione di politiche sociali e dei servizi in favore della famiglia.  Tra quelli definiti di “tipo nuovo” le problematiche di bioetica (con la necessaria ed urgente proposta di legge che regoli il pianeta della fecondazione artificiale ed assistita); le questioni demografiche, con il progressivo allungamento della vita media e le tematiche connesse con l'aumento della terza e quarta età; il problema delle adozioni nazionali ed internazionali, con la necessaria revisione della legge vigente in materia (L. 184); il pianeta dei minori, con il dramma della microcriminalità, della diffusa violenza sui minori, dello sfruttamento del lavoro minorile e dell'evasione scolastica; la difesa della qualità della vita nelle metropoli in termini di rinnovata politica dei servizi, di revisione degli orari di lavoro, di rivalutazione del “part-time”, di “ripensamento” delle concezioni abitative edilizie.  Elaborare azioni di politica al femminile significa dotare la nostra organizzazione di uno strumento e di una struttura operativa in più, di cui il Partito dovrebbe servirsi; senza – per questo – inaugurare forme di “separatismo” e di “rivendicazionismo” che non appartengono alla nostra storia politica né alla nostra visione della vita. Si tratta, piuttosto, di rispondere alle esigenze diffuse nella società contemporanea, nella quale le donne sentono nuovi bisogni di appartenenza e di partecipazione comunitaria e dimostrano di volere esser le protagoniste di un rinnovato impegno civile.   Diritto allo studio.  La Destra identifica nella “Scuola” uno dei quattro assi portanti dell'unità nazionale. L'omogeneità e la qualità dell'insegnamento sull'intero territorio sono la prima garanzia del mantenimento e della crescita dell'identità nazionale.  Quindi il compito della Pubblica Amministrazione è prima di tutto quello di garantire e sviluppare la scuola gestita direttamente dallo Stato, al fine di garantire l'istruzione di tutti i cittadini.  Oltre alla scuola pubblica gestita dallo Stato, occorre rivolgere una particolare attenzione alla scuola gestita dai privati in applicazione della Costituzione (art. 33 e 34).  Lo Stato, infatti, non rappresenta tutta l'offerta possibile dei servizi educativi ed è proprio una società pluralista a giustificare la presenza di scuole che abbiano un preciso progetto educativo e siano sostenute da comunità di cittadini che rivendicano una propria identità culturale e religiosa.  Queste scuole, come già quelle statali, svolgono un servizio pubblico e perciò va favorito l'esercizio di questo diritto di scelta educativa.  La misura più equa sembra essere quella della detassazione, al fine di non far gravare sulle famiglie che scelgono la scuola privata, un doppio onere. Il discorso sull'equiparazione scuola pubblica-privata va esteso alle carriere professionali e agli stipendi dei docenti, ai criteri valutativi, ai programmi curricolari, agli organismi gestionali.  Bisogna poi contrastare la regionalizzazione della scuola, che può portare a squilibri formativi da regione a regione e limitare ad aree ben circoscritte la spendibilità del titolo di studio; fatto questo particolarmente deprecabile in un momento in cui si devono creare percorsi formativi il più possibile omogenei in campo europeo.  Ciò non esclude, particolarmente nel campo della formazione professionale (regionale) che si favoriscano corsi di studio tesi a recuperare arti e mestieri ed a rispondere ad esigenze lavorative di un determinato territorio anche in linea con una precisa risoluzione del Parlamento Europeo.  Soggetto dell'educazione è l'alunno e come tale dovrà esser tenuto nella massima considerazione per ogni riforma e per ogni servizio che la scuola dovrà offrire. Spesso questo principio e stato dimenticato per dare la precedenza a rivendicazioni sindacali, e dimenticando anche i veri fini dell'educazione. Si potrà tornare ad un sano e retto concetto dell'educazione solo se si avranno “maestri” ben formati; che conoscano bene la loro materia e che sappiano come trasmetterla adeguatamente all'alunno in un rapporto biunivoco con quello.  Si potrebbe esser tentati di vedere l'opera del “maestro” come una “missione”, ma forse sarebbe più corretto parlare di “rapporto professionale”, che non si potrà mai ridurre ad un rapporto meccanico e che mai potrà ignorare la componente umana in un rapporto educativo. In ogni caso, però, per tutti coloro che vorranno dedicarsi all'insegnamento dovrà richiedersi una formazione specifica a livello universitario.  La professionalità del docente, inoltre, va continuamente sostenuta attraverso “l'aggiornamento”, anche questo da assegnare agli Istituti Universitari e non a carrozzoni più o meno politicizzati (v. IRRSAE).  Una più solida preparazione professionale porterebbe finalmente ad una sensibile riduzione delle programmazioni di gruppo, e degli impegni “cartacei” che, indubbiamente limitano la tanto decantata “libertà di insegnamento”, fanno perdere del tempo prezioso, ma che sono richiesti quando non si è certi delle abilità pedagogiche e didattiche degli insegnanti.  Risollevare la scuola dalla crisi significa soprattutto restituirle la sua funzione fondamentale che è quella di educare. Educare innanzitutto ad uno spirito critico che permetta all'alunno di non subire imbonimenti ed eviti che il docente faccia opera ideologizzante; educare non solo alla sensibilità letteraria e artistica o alle capacità tecnologiche, ma ancor di più a quei valori di fondo, comuni ad ogni essere umano, quali l'onestà, il rispetto degli altri, la solidarietà, il superamento dell'egoismo, il senso della giustizia e del dovere, il rispetto della cosa pubblica.  In ordine alle Scuole Medie Superiori i principali punti ai quali occorre dare una risposta sono i seguenti:  -   l'autonomia scolastica.  -   l'elevazione dell'obbligo.  -   la riforma dei programmi.  -   la questione studentesca.  Una delle novità sostanziali per la scuola del futuro è quella che riguarda il principio dell'autonomia di ogni singolo istituto. Questo principio è sicuramente condivisibile e contribuirà notevolmente a liberare la scuola dai legacci burocratici imposti dagli Enti Locali e dai Provveditorati dai quali ora dipende in ogni aspetto. Ma se nulla vi è da obiettare sull'autonomia giuridica, molte perplessità e alcune decise contrarietà nascono sul tema dell'autonomia finanziaria. Nel progetto nato con il ministero Jervolino il rapporto con le aziende private – le famose sponsorizzazioni – non viene mediato da alcun organo e scarsissime sono le garanzie sulle finalità didattiche di certi investimenti. Per evitare che le scuole vengano asservite a soli interessi economici e che si creino prevedibilissimi squilibri tra le scuole di aree ricche e aree depresse, e tra scuole ad indirizzo tecnico e umanistico, il ministero della Pubblica Istruzione deve dotarsi di un Fondo di riequilibrio nazionale da gestire direttamente e da costituire stornando parte dei finanziamenti privati alle scuole. Allo stesso modo il ministero deve garantire l'omogeneità dell'insegnamento pur nel contesto dell'autonomia didattica, che non deve trasformarsi in una “regionalizzazione” dell'insegnamento.  L'obbligo a sedici anni non deve restare solo una pia intenzione: ancora oggi esistono larghe sacche di evasione scolastica prima dei 14 anni. La lotta all'evasione scolastica è un passo necessario per garantire anche sbocchi occupazionali ed è un freno al dilagare della microcriminalità giovanile. Tuttavia sul biennio unico bisogna apportare molte modifiche. Così come presentato è un ibrido che non garantisce formazione né per gli studenti intenzionati a lasciare gli studi, né per quelli che vorranno proseguire. Contestualmente all'elevazione dell'obbligo occorre ridefinire il panorama e il ruolo della Formazione professionale.  Le proposte esistenti, in particolare quelle scaturite dalla Commissione Brocca, suscitano gravi perplessità. Appare chiaro come una linea di tendenza per aggiornare l'insegnamento alla realtà odierna sia quello dell'inserimento di nuove materie. Il risultato è quello di creare ulteriore confusione e carico di lavoro sullo studente, costretto a passare da un campo all'altro per tre o quattro volte nel corso di una sola giornata di studi. Sarebbe più opportuno riorganizzare e razionalizzare i programmi esistenti, fermi alla Riforma Gentile degli anni Venti, inserendo le nuove materie nel contesto di discipline già esistenti e di cui costituiscono naturali evoluzioni ed integrazioni: Informatica nel programma di Matematica, Educazione Sessuale in Biologia, Diritto al posto della dimenticata Educazione Civica...  Agli studenti protagonisti di stagioni di intense mobilitazioni vanno date risposte adeguate. La prima esigenza da soddisfare e quella di valorizzare e garantire la effettiva partecipazione dello studente alla vita della scuola. È necessaria una riforma dei Decreti delegati che preveda maggiore spazio agli studenti negli Organi collegiali, compresi quelli ai quali i decreti del '74 negavano l'accesso, e che preveda anche una forma di rappresentanza istituzionalizzata tramite la quale gli studenti possano interloquire ufficialmente con il Ministero, il Governo e ogni altro soggetto istituzionale evitando i rischi sempre presenti che le organizzazioni giovanili di partito strumentalizzino le proteste e le richieste degli studenti.  Per quanto riguarda l'Università, bisogna rilevare che la prima fase di applicazione dell'autonomia degli atenei ha prodotto una serie di squilibri, senza indurre per ora quel salto di livello nella cultura accademica e nella ricerca scientifica che viene invocato da tutta la società italiana.  Il primo di questi squilibri è il drastico aumento delle tasse universitarie deciso autonomamente dai senati accademici di molte sedi universitarie. Naturalmente la propaganda di sinistra non ha esitato a speculare su questi aumenti attribuendoli direttamente all'azione del Governo Berlusconi.  Questo semplice esempio dimostra che per rinnovare l'Università non bastano le riforme di struttura e il pur necessario riconoscimento dell'autonomia, se tutto ciò non sarà accompagnato da un profondo rinnovamento del mondo accademico, tuttora dominato dai potentati culturali che si sono stratificati negli anni del consociativismo catto-comunista.  Il Ministero dell'Università e della Ricerca scientifica deve esercitare tutto il proprio potere per sorvegliare questa fase di passaggio delle istituzioni universitarie, senza aver paura di intervenire con la massima energia ovunque il potere dei senati accademici dovesse essere male utilizzato. La destra politica, dal canto suo, deve essere consapevole che – nella scuola come nell'Università – il suo più importante alleato sociale è proprio il mondo studentesco, che nelle ultime elezioni ha votato in massa per i partiti del Polo delle Libertà. Per cui è opportuno garantire la crescita della partecipazione studentesca, non solo per il suo evidente valore pedagogico, ma anche per equilibrare in senso politico e sociale la gestione della autonomia degli atenei.  Sul piano legislativo è necessario prevedere l'introduzione anche per l'Università di un fondo nazionale di riequilibrio gestito direttamente dal Ministero, che raccolga almeno il 30 per cento degli investimenti privati per destinarlo direttamente agli atenei di provincia e alle facoltà umanistiche, che sono svantaggiate nella raccolta di questo tipo di finanziamenti.  Per quanto riguarda il diritto allo studio è necessario introdurre un tetto massimo per le tasse universitarie e garantire in ogni ateneo l'applicazione di almeno quattro fasce di reddito per graduare il loro pagamento in modo socialmente adeguato. Inoltre gli istituti del diritto allo studio devono essere finanziati, oltre che con l'intervento regionale, con prelievi diretti dalle tasse universitarie senza l'intermediazione delle amministrazioni degli atenei. Le Regioni devono anche attivare delle concessioni con gli istituti bancari per permettere anche in Italia l'erogazione dei “prestiti d'onore” per finanziare il curriculum di studio degli studenti.  Altro impegno del Governo deve essere la creazione di nuove università, adeguatamente distribuite su tutto il territorio nazionale. Per rendersi conto della situazione da questo punto di vista, basta ricordare che mentre Parigi ha 18 università, a Roma gli atenei sono solo “due e mezzo”.  È comunque tempo di porre mano ad un Testo unico sull'Università, che preveda anche una riforma globale degli accessi alla carriera universitaria, che oggi avvengono esclusivamente tramite la “cooptazione” delle raccomandazioni e dei baronati, funzionale al perpetuarsi della “casta” accademica.  Si riconosce al FUAN il ruolo svolto nella sua cinquantennale storia di impegno e lotte nel mondo universitario a difesa dei valori della Cultura nazionale, della Ricerca scientifica quale strumento di sviluppo e di benessere nella società industriale e postindustriale, e per la mobilitazione della comunità studentesca sui temi della grande attualità politica.  Lo stesso FUAN, nella sua autonomia, fattore di libertà intellettuale ed elemento fondamentale di espressione delle istanze giovanili, seguirà nella sua struttura organizzativa e nei suoi riferimenti ideali e programmatici l'evoluzione del MSI in Alleanza Nazionale, cioè in una dimensione, più ampia e moderna della destra politica, rinnovando l'impegno a tutelarne la rappresentanza delle istanze degli universitari che si riconoscono nei valori, nei programmi e nelle linee di Alleanza Nazionale negli atenei d'Italia.   Diritto alla salute.  La Costituzione Italiana, nel proclamare il suo Regionalismo, introdusse il principio che la Sanità fosse gestita dalle Regioni.  La legge di Riforma Sanitaria n. 833/78 codificò questa norma e le leggi 142/91 e 412/91, e la 502/92 modificata dalla 517/93, stabiliscono con più precisione i poteri dell'Istituto Regionale in campo sanitario.  In pratica, il 90% della Sanità è controllata dagli Assessorati alla Sanità delle Regioni, ed i rapporti fra il Ministero della Sanità e gli Assessorati medesimi, si confrontano periodicamente tramite la Conferenza Stato-Regioni.  Risulta evidente come questa situazione di preminenza delle Regioni nella gestione della Sanità non abbia dato buoni risultati: né per quanto riguarda i livelli di assistenza, che (oltre a non essere uniformi in Italia) evidenziano una disparità molto marcata; né nell'amministrazione dei fondi del S.S.N., accumulando quasi 18 mila mld di debiti solo negli ultimi 3 anni. Inoltre i Psr che dovrebbero essere triennali, non vengono mai varati; gli obiettivi fissati non vengono quasi mai raggiunti, né per quanto riguarda la medicina sul territorio o negli Ospedali, né quella prevista dalle convenzioni.  Si aggiunga poi che, fino a qualche mese fa, il Ministero della Sanità, era un focolaio di vergognosi scandali e di uno sporco sistema di organizzazione della spartizione di ricchissime tangenti.  Va però considerato che le grandi capacità professionali e lo spirito di iniziativa di molti operatori sanitari (sia medici, paramedici che amministrativi), ha permesso che in Italia esistano numerosissimi esempi di “buona sanità”, con grandi manifestazioni di eccezionale professionalità e di avanguardia nell'applicazione della più moderna tecnologia medica, chirurgica e diagnostica.  La situazione in atto è, quindi, la seguente:  1.  gravi carenze di programmi e di capacità amministrativa delle Regioni.  2.  insufficienze e carenze legislative.  3.  Poiché le leggi sulla Sanità sono copiature di leggi fallite in altre Nazioni, esse lasciano grandi vuoti legislativi e contengono norme, che se applicate, creerebbero gravi anomalie nel funzionamento della Sanità (vedi la dizione “ad esaurimento”, per quanto riguarda la Guardia Medica e la specialistica convenzionata; le Idoneità; i Concorsi; la “vecchiaia” delle piante organiche; la confusione esistente sulla organizzazione dei Sert e così via);  4.  l'inadeguatezza della rete ospedaliera; non omogeneamente distribuita e viziata da spese clientelari anche per le attrezzature.  5.  la confusione gestionale esistente negli Istituti di Ricerca e Cura di carattere Scientifico.  6.  la grande confusione nella problematica della produzione e della distribuzione del farmaco:  7.  la conflittualità fra Università (Policlinico e Fac. di Med.) e gli Ospedali.  Questa la situazione esistente, ereditata dalla Prima Repubblica.  Il governo ha attuato vari provvedimenti tampone, tesi a riparare i danni provocati dal precedente regime. I profili professionali dei paramedici, ereditati dal Ministro Garavaglia, e respinti dal Consiglio di Stato, sono stati quasi tutti riformati e rivisti.  Sono state eliminate quattrocento USL su tutto il territorio nazionale ed è stato varato un DL che regola la nomina e le funzioni dei Direttori Unici delle USL.  Il governo ha anche impostato un progetto per razionalizzare la rete ospedaliera e per cercare di risolvere i gravi problemi creati dalla mancata applicazione della legge 180 (malati mentali ed ex strutture manicomiali).  Nonostante le numerose richieste, non ha imposto il ticket sugli interventi nel Pronto Soccorso e non ha decurtato gli incentivi dei medici ospedalieri per il tempo pieno.  Presto saranno definiti i criteri per la concessione delle idoneità primariali e per un tariffario sulle prestazioni mediche.  In questo contesto la Destra vuole limitare e condizionare il “regionalismo sanitario”, che non ha dato buona prova di se stesso quasi ovunque.  Si stanno gettando le basi culturali per una nuova riforma della Sanità che veda il malato e il medico come il centro attorno al quale ruoti ogni struttura sanitaria.  Il Centro Motore della Sanità tornerà ad essere il medico e il malato, e non l'Assessore addetto o il Funzionario Ministeriale o il Deputato pasticcione; il programmatore di indirizzi e obiettivi sanitari di rilievo non può essere la Regione, ma sarà lo Stato.  Per ora, possiamo accettare che i distributori ed i coordinatori di servizi sanitari sul territorio periferico siano la Regione, l'Azienda USL e l'Azienda ospedaliera: in seguito la nostra proposta di riforma integrale della sanità, ci vedrà schierati su diverse ed estremamente innovative posizioni.  Oltre a questi elementi di radicale rinnovamento la destra deve premere per la liberazione della Sanità dalla pesante, ingombrante e controproducente presenza dei partiti e dei suoi apparati, al fine di riconquistare alla Sanità competenza e professionalità, che non possono essere caratterizzate, e tanto meno garantite, dal colore delle tessere di partito.  In ultima analisi, dobbiamo tendere a preparare il mondo della medicina ad una grande svolta che si compirà con la realizzazione di una profonda Riforma della Sanità caratterizzata da:  1.  riconquista della posizione centrale nel sistema sanitario nazionale da parte del Medico e del Malato.  2.  rinnovato Centralismo Sanitario: con la funzione di programmare le grandi linee di indirizzo ed i grandi obiettivi da raggiungere in tutta Italia (livelli uniformi di assistenza, tecnologie d'avanguardia, nuove professionalità.  3.  decentramento, perché la regione resta il coordinatore e il distributore dei servizi sanitari sul territorio, ma con un ruolo sempre più importante da assegnare alle Aziende USL e alle Aziende Ospedale.  Pubblico e Privato impegnati in una concorrenza leale, tesa a migliorare i livelli di assistenza, rendendoli uniformi e più progrediti, rispettando sempre il criterio della libera scelta.   Diritto all'informazione.  In una società di persone, che sono influenzate dall'informazione che arriva loro in “tempi reali” grazie al sempre crescente progresso telematico, la televisione, la radio e la stampa hanno un ruolo importante per il mantenimento e lo sviluppo della democrazia.  È vero che occorre non farsi deviare dal ruolo, che i mezzi di informazione sembrano avere nelle campagne elettorali: nelle elezioni del 27-28 marzo 1994 contro il “Polo delle Libertà e del Buongoverno” remavano le tre reti televisive e radiofoniche della RAI i grandi quotidiani, la maggior parte dei periodici, mentre non tutte le reti FININVEST erano schierate a sostegno di Silvio Berlusconi, eppure gli italiani hanno dato al “Polo” la larga maggioranza assoluta alla Camera, mentre soltanto per pochissimi seggi è mancata al Senato.  In un sistema governativo e parlamentare maggioritario è, invece, importante che l'informazione sia corretta, equilibrata nel trattamento da riservarsi a chi governa, come a chi fa l'opposizione, durante la legislatura. Questo dovere incombe particolarmente sul servizio pubblico della RAI. Nell'azienda radiotelevisiva pubblica grandi guasti sono stati fatti nella Prima Repubblica dalla partitocrazia. La destra nazionale è stata quasi sempre emarginata, salvo le poche briciole lasciatele dall'imperante sistema del pentapartito governativo,  DC-PSI-PSDI-PRI-PLI, cui era strettamente associato il PCI-PdS, con la forte presenza in consiglio di amministrazione, nei gangli vitali del TG, dei GR e delle Reti di Direttori, vicedirettori, capiredattori dove sono tuttora in forza e anche se pochi di numero, ben organizzati e militanti nell'azione quotidiana. Emblematico il caso della Terza Rete TV, con la scoperta delle “piazze d'Italia”, dove voci unilaterali mandano in modo non più soltanto subliminale, bensì spesso urlato, un messaggio filo sinistra, protestatorio ed “antifascista”, dove per “fascismo” è da intendersi tutto ciò che non è di sinistra. Questo messaggio unilaterale della terza Rete TV fu interrotto, negli spazi dei dibattiti in studio con l'apparire sulla scena televisiva dei nostri candidati, e diede l'avvio al cammino verso AN. Un messaggio che fu compreso dai telespettatori come nuovo e diverso nella sostanza dei temi sollevati e nella immediata freschezza ed originalità del linguaggio, della linearità e signorilità del comportamento, che lo vede vincitore di quasi tutti i “faccia a faccia” televisivi.  Ma molti rimangono ancora gli interrogativi cui dare risposta nel servizio pubblico radiotelevisivo. Cerchiamo di affrontare i principali. Cosa si deve intendere per centralità del servizio pubblico? Centralità nel senso che qualunque gestione economica ed amministrativa abbia la RAI, il contribuente-pantalone, sarà sempre chiamato a ripianare il deficit crescente, determinato da un eccesso di assunzioni, di promozioni (sono più i generali e i colonnelli che i sottufficiali e i soldati nell'esercito RAI), di contratti miliardari per gli appalti, propiziati dalla lottizzazione, forse dalle “tangentopoli” ancora sommerse, che in ogni modo hanno creato un “moloch” quasi ingovernabile? No, questo, non è centralità è spreco, è mancanza di doti manageriali che devono premiare capacità e merito, anche in un'azienda pubblica, guidata con criteri moderni. Si pone così come primario il problema della natura giuridica e quindi anche del criterio di nomina del Consiglio di Amministrazione. Dopo i pletorici C.d.A. degli anni fra il 1975 e il 1993, quando si trattava di soddisfare tutti gli appetiti del pentapartito più uno (il convitato di pietra dura PCI/PdS che estendeva la sua influenza anche nelle consociate SIPRA, SACIS, ERI, FONIT CETRA, RAI Corporation) la opportuna cura dimagrante, che ha portato a cinque i componenti del C.d.A. della Rai, ha migliorato la gestione al vertice ma non ha dato risposta all'interrogativo centrale. Chi è il titolare del potere di nomina, di indirizzo e di gestione?  Una titolarità che deve possedere anche il diritto di premiare coloro che meritano e di sanzionare coloro che sbagliano. Formalmente il primo potere, (la nomina del C.d.A.), oggi, spetta ai Presidenti dei due rami del Parlamento che hanno cercato di esercitarlo. Ma il secondo potere (il controllo) chi lo esercita? La Commissione parlamentare. Fino ad un certo punto, perché gli indirizzi di questo organismo, politico per eccellenza, devono armonizzarsi con l'autonomia rivendicata dai direttori di rete e di testate, che a loro volta, però oscillano fra il potere forte del Direttore generale (come era prima della riforma del C.d.A.) e quello debole del C.d.A. o viceversa. Un dilemma tuttora irrisolto che vede come grande assente l'IRI, il quale, in una corretta gestione manageriale, dovrebbe avere potere di nomina e di revoca del C.d.A. in quanto titolare di più del 99% delle azioni.  Così nel mix di poteri, non ben stabilizzati, del C.d.A. e del Direttore generale, con quelli di indirizzo della Commissione parlamentare a soffrirne è la chiarezza della gestione, la attribuzione delle responsabilità per cui ancora oggi i venti della vecchia partitocrazia spirano forti sulla RAI.  Noi non siamo per la sostituzione di una lottizzazione di “sinistra” con una lottizzazione di “destra”. Siamo per una maggiore responsabilizzazione dei direttori dei TG, GR e dei programmi, che devono essere con la loro professionalità e il loro complessivo “servizio” al cittadino, attenti alle forze di governo ed a quelle di opposizione per dare un panorama informativo il quale sia lo specchio di ciò che realmente è la Nazione dove non tutto è politico e tanto meno partitico, ma dove vanno raccolte le voci di tutte le forze vive, della cultura, delle professioni, della gente che lavora e produce, di quella che gioisce, di quella che soffre perché disoccupata o carica di problemi, del volontariato, degli studenti. Ci sono tabù da abbattere, costruiti in un passato diverso dal presente, come ad esempio quella di dare spazio prevalente ai sindacati della CGIL, CISL, e UIL, alla contestazione a senso unico, negando spazi identici – par condicio – di parole e di immagini ai sindacati autonomi, alla CISNAL, e ai movimenti della vera società civile, che non è quella rappresentata solo dalla politica e dai partiti; politica che se è alta nel Parlamento e nel Paese si fa prendere in considerazione senza forzature e se invece è di basso profilo è noiosa e negativa, dunque non degna di trovare risonanza nel servizio pubblico.  Noi chiediamo a chi opera nel servizio pubblico radiotelevisivo più professionalità, convinti che chi paga un canone deve ricevere un servizio il più possibile espressione di tutte le tendenze culturali, sociali, politiche e non chi urla più forte, chi ha al suo fianco sindacati, comitati di Redazione, dirigenti militanti, deve dare il tono alla musica.  L'Italia ha il sistema radiotelevisivo commerciale più diffuso del mondo. È un'originalità che ha svolto e svolge un ruolo positivo di concorrenza con il servizio pubblico: il quale, peraltro, dovrebbe mantenere la sua caratteristica – appunto il servizio al cittadino (e non correre soltanto dietro ai dati dell'Auditel) abbassando così la qualità dei programmi.  Per una Televisione commerciale, invece, l'audience è fondamentale, per avere l'unica fonte di reddito che possiede cioè la pubblicità.  Questo tema ci introduce nel problema del controllo della pubblicità e a quello dell'antitrust. Gran parte della campagna politico-giornalistica che si è svolta, dopo l'assunzione della guida del governo da parte di Berlusconi ha ruotato attorno al tema di come condizionare il potere della FININVEST e come risolvere il cosiddetto conflitto di interessi fra Berlusconi capo del governo e Berlusconi proprietario del più forte gruppo televisivo commerciale. Il problema esiste. Ma non esiste solo per Berlusconi. Bruno Visentini fu Ministro delle Finanze quando era Presidente della Olivetti. De Benedetti e Agnelli sono proprietari di influentissimi organi di stampa (Repubblica, quotidiani locali, Gruppo Rizzoli, Corriere della Sera, Stampa, etc.) Nessuno ha mai sollevato problemi di incompatibilità fra le due funzioni, o ha posto in modo così ultimativo il problema dell'antitrust.  Noi siamo per un semplice, chiaro controllo antitrust nel campo di tutta l'informazione che deve vigilare sulle concentrazioni, e i poteri anche nel campo della pubblicità. Ma non siamo per un antitrust, che abbia come obiettivo quello, per dirla con il Massimo D'Alema, della campagna elettorale, che riduca Berlusconi ad un angolo della strada a chiedere la carità. Noi siamo per evitare che duopoli ed oligopoli nel campo della radio televisione, come in quello della stampa scritta, della pubblicità, come in quella dei computer, dei satelliti, della TV via cavo delle banche dati – fornitori anch'essi di servizi al cittadino – siano in pochissime mani. Vediamo con soddisfazione una rivitalizzazione di radiotelevisioni commerciali locali, interregionali, regionali e provinciali, che hanno un ruolo importante in un sistema di collegi elettorali uninominali per il Parlamento, come per i Consigli regionali e provinciali e di comuni, dove oggi i cittadini votano per l'elezione diretta del Sindaco, che fu una delle grandi idee originali della Destra combattuta o meglio sabotata per decenni da tutto il cosiddetto “arco costituzionale”.  Il “terzo millennio” vedrà un sistema informativo, che avrà il carattere di una rivoluzione alla “Guttemberg” (inventore della stampa) moltiplicato dal ruolo decisivo che oggi il mondo, pur con le sue sacche ancora diffuse di miseria, di sottosviluppo, di degradazione, materiale e morale, determinata dagli egoismi individuali, talvolta più forti che nella società di un tempo, si sta avviando a diventare quel “villaggio globale” annunciato da Mashall Mc Luhan, il più grande studioso della Comunicazione.   Diritto alla sicurezza.  La malavita organizzata rappresenta oggi per le dimensioni, per la potenza economica, per l'espansione del suo controllo e della sua operatività in vastissime aree territoriali e potenzialmente e progressivamente in importantissime aree di attività economica e finanziaria uno dei più grandi se non il più grande dei problemi emergenti della moderna società nazionale e mondiale.  Le linee di pensiero e di azione per contrastare e debellare questo cancro della moderna società debbono costituire uno dei pilastri dell'impegno e dell'azione politica di uno stato moderno che deve prendere coscienza della gravità e pericolosità del fenomeno, definire la linea d'azione per la tutela e la difesa della società nazionale ed essere adeguatamente preparato ed attivo nel contesto internazionale.  È oggi indispensabile acquisire coscienza che questo fenomeno perverso costituisce la minaccia più pericolosa per la società: quella di cadere sotto la tirannia della malavita.  Quest'ultima ha acquisito e può incrementare a dismisura, una forza economica tale da farla diventare padrona – attraverso il controllo e il possesso di attività lecite, acquisite con l'impiego di risorse fraudolentemente accumulate – di parte sempre maggiori della struttura finanziaria economica e produttiva di una nazione. In tal modo, può porsi nella condizione di controllare anche le scelte politiche della società, intaccare la morale, imponendo le proprie leggi, le proprie condizioni e di giungere ad un vero e proprio asservimento della società.  Il primo dei diritti che lo Stato deve restituire ai cittadini è quindi quello alla sicurezza. Lo Stato deve in primo luogo sradicare l'antistato mafioso, riconquistando il territorio delle regioni meridionali di cui ha perduto il controllo. È necessario per questo un vero impegno, tuttora molto carente: occorrono leggi più dure e pene più severe, quadri amministrativi e burocratici risanati e selezionati, nuclei investigativi e operativi specificamente addestrati, uffici giudiziari ripuliti dall'inquinamento e raddoppiati nei ranghi, nuove occasioni di lavoro reale senza assistenzialismo. E occorrono soprattutto pene severissime e chiare che colpiscano le connivenze, equiparando le responsabilità dei criminali a quelle di chi li protegge o li aiuta.  Secondo le stime più prudenti, le organizzazioni mafiose hanno un giro di affari di circa 69 mila miliardi di lire l'anno (il secondo gruppo italiano dopo l’IRI).  Dal 1982 al 1993, per quanto concerne l'individuazione del patrimonio dei mafiosi e delle organizzazioni criminali, sono stati sequestrati beni per un valore di circa 4 mila miliardi di lire e confiscati beni per 700 miliardi.  Nonostante la lentezza del passaggio dal sequestro dei beni alla confisca, dovuto alla vischiosità del procedimento di prevenzione ed alla lentezza dei processi penali, l'occuparsi in materia sempre più approfondita dei patrimoni mafiosi, sia di quelli già costituiti sia di quelli in formazione, rappresenta ormai una premessa irrinunciabile di indirizzo strategico. L'attacco ai patrimoni è, infatti, una componente essenziale di una moderna politica antimafia, perché la forza delle organizzazioni mafiose sta soprattutto nelle ricchezze delle quali esse possono disporre, ancor più che nella libertà personale dei propri componenti. Bisogna attuare una vera e propria “aggressione” di tesori della criminalità. Per quanto riguarda gli scenari dei prossimi anni un dato è di fatto incontrovertibile: l'interesse della criminalità organizzata a gestire direttamente i grossi movimenti di capitale provenienti dall'estorsione e dall'usura, sia ai fini del riciclaggio del danaro sporco sia per il mantenimento del controllo sul territorio, condizione indispensabile, quest'ultima per poter esercitare impunemente altre attività delinquenziali.  Lo Stato è chiamato, al riguardo, a dare risposte sempre più incisive ed efficaci ed il Paese, con il suo apparato, è pronto a fornirle con immediatezza in modo deciso e continuativo. Anche le banche devono fare la loro parte, con una maggiore collaborazione nel denunciare riciclaggio e movimenti sospetti di denaro.  Oltre a sconfiggere la grande criminalità organizzata, lo Stato deve bonificare i terreni di coltura dove cresce e prospera la criminalità grande e spicciola, quella che rende infrequentabili interi quartieri. Questi terreni sono la droga, la prostituzione, l'immigrazione clandestina.  Per quanto riguarda la droga va ristabilito innanzitutto il divieto penale di usarla. Deve essere inoltre colpito lo spaccio, in tutte le sue forme, senza riguardi per le cosiddette “minime quantità”. Pene severissime, rigidamente determinate rispetto ai comportamenti devianti fino a prevedere l'ergastolo per i casi più gravi, devono essere stabilite per chi introduce droga nel territorio nazionale e per chi la vende ai minori.  Una nuova legge deve riguardare il fenomeno della prostituzione che ha assunto le allarmanti dimensioni evidenti per tutti e che va dilagando in ogni città con l'occupazione di interi quartieri e con il pubblico esercizio in strada e piazze centrali e periferiche. Si impone una norma che punisca, oltre ai già sussistenti reati di sfruttamento e favoreggiamento, anche il pubblico esercizio delle attività di meretricio. La stessa figura dell'adescamento deve essere ridefinita e più severamente punita, per contrastare la crescente difficoltà a perseguire lo sfruttamento, e per stroncare il degradante fenomeno della pubblica esibizione ed “esposizione” che, avendo raggiunto livelli fin ora impensabili, deve essere chiaramente configurato per sé come adescamento. Va data infine risposta legislativa puntuale e severissima al fenomeno, relativamente recente, del cosiddetto “racket della prostituzione”, con particolare riferimento agli individui e alle organizzazioni che reclutano all'estero e introducono nel territorio nazionale soggetti destinati a prostituirsi.  Anche per l'immigrazione occorrono nuove norme, che sostituiscano l'inefficace e ormai scaduta legge Martelli. A chi è (oppure può mettersi) in regola con un definito rapporto di lavoro, deve essere consentito il soggiorno, in forma stabile, fino alla concessione della residenza o anche della cittadinanza. Gli altri devono essere espulsi. L'ingresso clandestino, l'ulteriore presenza illegale sul territorio, e in particolare le violazioni dell'ordine di espulsione, devono essere considerati reati.  Il diritto dei cittadini alla sicurezza interna e a frontiere altrettanto sicure, presuppone adeguati interventi a sostegno delle forze dell'ordine.  Va altresì valorizzata la professionalità delle forze dell'ordine, rivedendo le norme che regolano la selezione dei quadri e i rapporti tra Polizia di Stato e Carabinieri e le funzioni degli organi di rappresentanza.   Diritto alla giustizia.  Il concetto di “iustitia fundamentum regni” è oggi più una diffusa aspirazione che una realtà effettuale nella quale i cittadini possano riconoscere l'autorità e l'efficienza dello Stato e dell'ordinamento giuridico. In realtà non solo gli addetti ai lavori – giudici, avvocati, cancellieri e così via – ma più in generale la parte più avveduta della opinione pubblica è ormai convinta che la questione “giustizia” è intrappolata in un ginepraio inestricabile e che niente, allo stato, consente margine all'ottimismo.  L'anno che si sta chiudendo ha registrato purtroppo l'aggravarsi di tutti i “fattori di crisi” di questo nevralgico settore della vita istituzionale e le imminenti relazioni del Procuratore Generale presso la Corte di Cassazione e quelle dei vari Procuratori generali presso i distretti delle varie Corti d'Appello confermeranno senza possibilità di dubbio il persistere e anzi l'aggravarsi dello stato di crisi.  Appare insomma sempre più chiaro che la caratteristica fondamentale della crisi della Giustizia sta in una sorta di “avvitamento verso il basso”, tutti gli interventi del potere esecutivo e legislativo essendo risultati sistematicamente o tardivi o inadeguati, con la conseguenza di non aver mai raggiunto gli obiettivi prefissati ma, anzi, di avere determinato essi stessi nuovi elementi di confusione e di inefficienza.  In questo quadro, e senza enfatizzare, per le ragioni che più oltre andremo esponendo, il problema delle risorse materiali, sta di fatto che gli stanziamenti per la Giustizia nel bilancio dello Stato, da anni aggiratisi, lira più o lira meno, intorno all'1% della spesa complessiva, risultano sempre più insufficienti proprio perché chiamati ad operare in un settore che vede crescere in modo esponenziale i fattori di necessità e ciò a fronte di un intervento che rimane sostanzialmente immutato nel tempo.  In altri termini, a bisogni crescenti per la grave e progressiva patologia del settore, si risponde con terapie ordinarie e costanti, provocando una forbice sempre più allargata fra quanto vi sarebbe da fare e quanto, in effetti, si fa.  Spirale perversa che si muove appunto verso il basso e dalla quale uscire per invertire la rotta diventa sempre più difficile.  Deve essere compito irrinunciabile, dunque, delle forze che hanno voluto e determinato la Seconda Repubblica individuare nell'ambito di una salda visione unitaria, i maggiori fattori di crisi nel pianeta Giustizia ed operare verso di essi secondo una lungimirante valutazione delle priorità.  Se, infatti, la “democrazia senza popolo” sta faticosamente superando le secche della partitocrazia, aprendosi sempre più alla democrazia diretta che rifugge dalla intermediazione mafiosa della partitocrazia e del burocratismo, occorre anche operare perché lo “Stato senza giudici” diventi solo uno sgradito ricordo del passato, attraverso una palingenesi del pianeta Giustizia che abbia, come è inevitabile e necessario, innanzitutto nel recupero del prestigio e della credibilità dell'ordine giudiziario il suo primo elemento fondante.  Occorre dunque individuare e settorializzare e, al tempo stesso, ricondurre a sintesi i vari elementi (uomini, risorse, tipi di strutture, normative) per affrontare le accennate priorità e dar l'avvio ad una generale organizzazione di tutto il comparto.  In termini di risorse materiali è scarsamente realistico prevedere che nei prossimi 3, 4 anni il Bilancio dello Stato Italiano possa modificare in misura cospicua, ampliandola, l'attuale quota riservata alla Giustizia. Occorrerà dunque ottimizzare le scarse disponibilità esistenti e, almeno per ora, accantonare i progetti di sensibili incrementi degli organici dei Giudici e del personale ausiliario.  Merita qualche cenno il problema giudiziario connesso a Tangentopoli. Non si tratta di un problema “organico” alla crisi strutturale della Giustizia, ma di una patologia legata alla degenerazione del sistema partitocratico e, come tale, destinato ad esaurirsi con il progressivo allontanarsi della Prima Repubblica.  USCITA DA TANGENTOPOLI – Va innanzitutto ribadito il sincero apprezzamento e sostegno che la nostra area politica, sin dalle prime fasi dell'inchiesta nota ormai con il nome “mani pulite”, ha riservato all'azione dei magistrati di Milano come di altre parti d'Italia impegnati, dopo lunghi anni di assenza di significativi risultati, nel perseguire positivamente i gravi illeciti connessi al sistema consociativo e al clima di “corruzione ambientale” che caratterizzò la Prima Repubblica proprio come da noi per anni denunciato in sede politica.  Dopo la nascita del primo Parlamento eletto con il sistema maggioritario, da più parti si è evidenziata con forza crescente la opportunità di procedere ad interventi legislativi al fine di elidere gli effetti collaterali di una azione giudiziaria sviluppatasi impetuosamente nell'arco di due anni e in sé assolutamente meritoria.  L'accavallarsi dei processi, la crisi economica, la situazione di incertezza politica e la necessità di una più puntuale separazione dei poteri sono stati via via segnalati in diverse formulazioni di quella che è stata definita “soluzione politica”.  Proposte sono state avanzate da parte del mondo politico, scientifico e dello stesso apparato giudiziario.  La domanda che ci si pone è se una qualsiasi “soluzione politica” (e cioè un intervento legislativo che consenta di superare la fase di Tangentopoli) sia giusta, utile e praticabile. Può essere utile per chiudere l'attività giudiziaria, evitare l'ingorgo dei processi e anche per creare condizioni più favorevoli al rilancio economico e produttivo in un quadro di certezze e di definitivo superamento del clima di illegalità della Prima Repubblica.  È praticabile se il Parlamento trovasse una intesa generale con l'adesione di larghe fasce di opinione pubblica e se l'orientamento favorevole dei magistrati sia tale, nel concreto, da evitare una sostanziale disapplicazione di alcuni strumenti proposti quali, ad esempio, il patteggiamento.  Ma appare ingiusta su un piano generale (e anche morale) perché, come è evidente, è una soluzione che comporterebbe oggettivamente la conseguenza di non punire o punire diversamente appartenenti a determinati ambienti politici ed economici (PdS soprattutto). Ingiusta perché sopravviene alla commissione di reati la cui gravità è ritenuta dalla opinione pubblica anche maggiore di quanto non sia stata ritenuta dal legislatore.  È inutile, infatti, sottolineare la diffusa e comprensibile ostilità della opinione pubblica, già manifestatasi in occasione del cosiddetto Decreto-Biondi.  Alcuni processi sono stati celebrati. Si tratta, se vi è stato perlomeno l'invito a presentarsi davanti al PM per rispondere all'interrogatorio, di reati che si prescrivono in quindici anni o in ventidue anni e mezzo.  Anche per i tre gradi di giudizio e per quello eventuale di rinvio, in tempi così lunghi i processi possono sicuramente essere celebrati. Bisognerà iniziare dai reati commessi in tempi più lontani approntando semmai idonei provvedimenti per sopperire ad eventuali carenze di organico al fine di giungere alla rapida definizione dei processi.  In definitiva risulta quindi difficile maturare un convincimento univoco che prescinda dalle molte variabili sopraindicate, in ordine alla utilità, praticabilità, e accettabilità in termini morali e giuridici della soluzione legislativa o, se si preferisce così chiamarla, della “soluzione politica”.  Qualunque sia la risposta all'interrogativo che ci siamo posti, va affermato con forza che, mentre è inaccettabile qualsiasi “colpo di spugna”, una equilibrata soluzione non potrebbe, a nostro avviso, prescindere dalla previsione di:  -   una sanzione per i colpevoli.  -   un recupero del maltolto.  -   un risarcimento del danno.  e, infine, dalla esclusione dei “tangentocrati” dal circuito politico e da ogni responsabilità pubblica sia diretta che indiretta.  Su questi concetti la Destra ha peraltro già chiaramente impostato, in larga sintonia con l'opinione pubblica, la propria azione politica in relazione alla vicenda di Tangentopoli.  ORGANIZZAZIONE GIUDIZIARIA – Una organica soluzione del problema giustizia non può non prendere le mosse dalla constatazione che con la adozione del nuovo CPP e la istituzione delle Preture Circondariali si è ritenuto di riorganizzare gli Uffici giudiziari con una progressiva scelta di accentramento della giurisdizione che è stata giustificata con esigenze di razionalizzazione dell'organizzazione giudiziaria e di migliore utilizzo dei Magistrati e del personale giudiziario.  Tutte le finalità suddette sono però state disattese ed in pratica gli effetti sono stati da un lato quello di sguarnire il territorio dal controllo di legalità in precedenza esercitato dai Pretori mandamentali, che in vigenza del vecchio CPP per gli atti urgenti potevano sostituire il Pubblico Ministero anche per reati di competenza superiore, e dall'altro quello di rendere il servizio giustizia meno accessibile sia sotto il profilo logistico che sotto quello della facilità e rapidità di ottenimento dei provvedimenti giudiziari ed amministrativi.  Questo stato di cose si è aggiunto alla cronica incapacità del sistema giudiziario di far fronte in tempi accettabili alle pendenze civili e penali, per cui, oltre ad un sistema incapace di rendere giustizia, abbiamo oggi un sistema difficilmente accessibile ed ingolfato ben oltre ogni capacità di smaltimento della struttura organizzativa.  È indispensabile quindi affrontare innanzitutto la riforma dell'organizzazione giudiziaria nel territorio con lo scopo primario di restituire ai cittadini l'accessibilità al sistema giudiziario, di razionalizzare lo stesso in ordine all'utilizzazione di Magistrati e personale e di pervenire ad una equa ripartizione del carico di affari anche e soprattutto per accelerarne i tempi di definizione.  Pare idonea al fine suddetto la istituzione di un giudice monocratico di primo grado dimensionato su bacini di utenza di circa 100.000 abitanti. Per alcune materie particolarmente delicate (p.e. diritto di famiglia in civile e reati particolarmente gravi in penale) va prevista una riserva di collegialità.  Tali uffici devono essere sede tanto della Magistratura inquirente che di quella giudicante e va immediatamente rimossa la polinomia degli uffici di procura che oggi non giova alla razionalizzazione dell'attività e si risolve spesso in inutili duplicazioni e/o controproducenti “navette” di fascicoli processuali da un ufficio all'altro.  La creazione di circa 480 uffici giudiziari e dei relativi vertici, tra l'altro, offre un'agevole soluzione all'annosa questione della rotazione dei Magistrati negli incarichi direttivi e consente di ipotizzare un divieto di tramutamento dalle funzioni inquirenti a quelle giudicanti nell'ambito dello stesso ufficio o di quelli viciniori (ad esempio nell'ambito di una stessa Corte d'Appello) tale da far di fatto decantare la maggior parte delle problematiche connesse al tema della separazione delle carriere dei Magistrati.  L'organico di Magistrati ottimale per tali uffici è individuabile in 10/12 unità e pertanto con poco più della metà dell'attuale organico della Magistratura può coprirsi il fabbisogno. Con i restanti Magistrati possono essere soddisfatte le esigenze degli uffici di secondo grado e di legittimità, senza aumentare un ruolo che rischia di divenire pletorico.  La riorganizzazione degli uffici giudiziari deve inoltre andare accompagnata da una riforma del sistema di reclutamento e formazione dei Magistrati da un lato, con la semplificazione e l'accelerazione dei concorsi (riducendo al minimo fisiologico le scoperture di posti da turnover per collocamento a riposo o per altre cause di vacanza) e dall'altro con la istituzione di un Istituto Superiore di formazione che garantisca il livello di preparazione e di professionalità dei Magistrati all'inizio di carriera.  Ipotesi alternativa di reclutamento potrebbe essere quella che prevede l'attingimento dall'Avvocatura dopo un congruo numero di anni di attività professionale e previo idoneo concorso. Questa ipotesi è di non semplice attuazione, ma avrebbe il pregio di eliminare alla radice la storica contrapposizione, tutta italiana, tra Avvocati e Magistrati.  Rispetto all'esigenza di funzionalità degli uffici e salvo quanto già detto in tema di rotazione negli incarichi direttivi, va rivista l'assolutezza del principio di inamovibilità dei Magistrati. Il precetto costituzionale può infatti essere rispettato prevedendo un termine massimo di permanenza del Magistrato nello stesso ufficio e criteri oggettivi e predeterminati per il suo trasferimento in caso di superamento del suddetto termine senza richiesta volontaria di trasferimento.  Altro criterio, suppletivo, per ottenere la copertura degli organici nelle sedi “rischiose” e comunque non gradite, potrebbe essere la necessaria permanenza per un periodo predeterminato dei Magistrati nelle sedi considerate “a rischio” o disagiate ai fini della progressione in carriera.  Non tutte le conseguenze delle norme sull'ordinamento giudiziario introdotte dalle leggi 891/73 e 97/79 (le cosiddette Breganze e Breganzina) possono ritenersi soddisfacenti specie per quanto riguarda il doveroso continuo riscontro della professionalità dei singoli Magistrati. Le denunciate carenze si sono particolarmente evidenziate negli incarichi direttivi dei vari uffici giudiziari e quindi appare opportuno prevedere un nuovo e rigoroso filtro per l'accesso agli incarichi direttivi di maggiore rilevanza e più delicata responsabilità.  L'autonomia e l'indipendenza della Magistratura sono e restano cardini fondamentali di un sistema costituzionale democratico con poteri bilanciati.  La problematica della Giustizia è stata in questi anni “complicata” da talune prese di posizioni che vorrebbero mettere in discussione taluni principi fondamentali come quello della obbligatorietà dell'azione penale e della indipendenza dei Magistrati del Pubblico Ministero.  Per quanto riguarda l'art. 112 della Costituzione non crediamo possibile metterne in discussione la perdurante validità.  Tale norma costituzionale infatti ponendo in capo al Pubblico Ministero l'obbligo non declinabile di esercitare sempre ed in ogni caso l'azione penale in presenza di fatti che possano avere una penale rilevanza costituisce un principio fondamentale per uno stato che voglia definirsi di diritto, impedendo qualunque pericolosa discrezionalità e riconducendo nell'ambito della legge qualsiasi devianza che il legislatore abbia ritenuto penalmente apprezzabile.  Né sono convincenti talune prese di posizione che, fondandosi sul dato obiettivo dell'ingorgo dei processi e sulle difficoltà pratiche che incontrano gli Uffici Giudiziari nel loro concreto operare, vorrebbero “sfoltire” il carico giudiziario mettendo in discussione il principio della obbligatorietà dell'azione penale.  Non è questa la strada da battere ma, come si vedrà, quella di una coraggiosa e profonda riorganizzazione del servizio giustizia.  Del pari vanno respinte le suggestioni per ridurre la indipendenza dei Magistrati del Pubblico Ministero. Infatti se è vero che al fine della auspicata parificazione delle posizioni processuali fra accusa e difesa, occorre tenere ben distinte le funzioni tra Magistratura inquirente e Magistratura requisente, è altrettanto vero che l'appartenenza del Pubblico Ministero all'ordine giudiziario è garanzia di autonomia di scelte e di valutazioni nell'ambito di quel principio della obbligatorietà dell'azione penale che non consente discrezionalità o, peggio, arbitrii da parte di chicchessia.  L'autogoverno con organo di rilevanza costituzionale (C.S.M.) è corollario indispensabile della tutela dei valori suddetti e tuttavia, come si dirà più avanti, va rivista la legge elettorale dei componenti togati garantendo comunque la rappresentanza delle varie componenti della Magistratura congiunte ad un'equilibrata rappresentanza territoriale, oggi mortificata per gli uffici di minore dimensione.  Una soluzione ottimale pare essere quella della individuazione di collegi territorialmente omogenei con sistema di voto di tipo maggioritario su liste o binominale su candidati.  Non appare in linea con i tempi e con le urgenze della crisi della Giustizia l'attuale organizzazione del relativo Dicastero.  Il rapporto che deve sussistere fra gli Uffici di Via Arenula ed il reticolato degli uffici giudiziari che operano sul Territorio appare ancora lo specchio di una vecchia concezione burocratica, macchinosa e troppo influenzata da negativi fattori di varie origini.  Appare all'uopo necessario affidare a personale tecnico specializzato lo studio della riorganizzazione radicale di quel Ministero con una larga utilizzazione delle tecniche più aggiornate della telematica e della informatica.  Allo stesso modo deve essere rivisto il meccanismo di affidamento degli incarichi direttivi dei vari comparti del Ministero, restringendo solo ai settori strategici (Ufficio Legislativo, Ufficio Affari Penali, ecc.) una direzione affidata a Magistrati di carriera e dando invece fiducia e responsabilità ai funzionari direttivi della carriera dei cancellieri che hanno tutti i requisiti per dirigere managerialmente le varie branche della organizzazione ministeriale.  Ciò comporterebbe una riduzione del numero dei Magistrati sottratti alla funzione giurisdizionale e la valorizzazione di energie del ceto burocratico che possono sicuramente rispondere alle esigenze dei vari uffici.  Un uguale atteggiamento deve essere tenuto per quanto riguarda la razionale utilizzazione del personale, sia di cancelleria sia ausiliario, sul territorio, apparendo troppo spesso affastellata da incombenze burocratiche l'azione dei singoli Magistrati che dovrebbe invece rivolgersi esclusivamente al pieno esercizio della funzione giurisdizionale.  IL C.S.M. – Dopo aver affermato, non senza qualche opposizione, che la Magistratura costituisce un ordine autonomo ed indipendente da ogni altro potere, il legislatore costituzionale, in quell'articolo che sarebbe divenuto il 104 della Costituzione, definì la composizione dell'organo di autogoverno della Magistratura a tutela sia della sua indipendenza che della sua autonomia. Ed ha poi attribuito allo stesso la competenza per le assunzioni, le assegnazioni, i trasferimenti, le promozioni, i procedimenti disciplinari dei Magistrati, la dispensa o la sospensione dal servizio, nonché la nomina dei Magistrati onorari, la designazione di “laici” all'ufficio di consiglieri di Cassazione.  I compiti non sono pochi e sono diventati assai più gravosi con l'aumento del numero dei Magistrati rispetto al 1946-47, con l'assunzione o con l'assegnazione per legge di importanti competenze, ed anche di piccolissime come quelle sulle aspettative per i giorni di salute o di maternità, sulle incompatibilità, sulle tabelle degli uffici giudiziari, sugli incarichi esterni, per cui tutta la vita della Magistratura ed in parte anche l'organizzazione della Giustizia “passa” dal CSM.  Molto tempo e tanti mezzi finanziari assorbe la formazione professionale dei Magistrati. Una commissione si occupa prevalentemente di ciò; nel Plenum ci si occupa ad ogni seduta di questo problema.  Tale dilatazione delle competenze e l'aumento quantitativo del lavoro ha comportato non poche difficoltà tanto che a questo Consiglio sono giunte pratiche assai vecchie e si sta ancora esaminando un pesante arretrato. La esigenza soltanto “politica” di far valutare da tutti i Magistrati, appartenenti a diverse correnti e da tutti i laici, indicati anche loro da diversi schieramenti politici, non ha consentito soluzioni semplificativi dei lavori ed il decentramento o la delega delle più modeste competenze ai consigli giudiziari od alle commissioni del Consiglio.  Questo organo di garanzia della Magistratura, ha bisogno anche di riforme incisive.  Nel quadro di riforme costituzionali potrebbe essere presa in considerazione anche la esigenza di una modifica della composizione essendo troppo alto il rapporto fra Magistrati e laici (22 a 10). Sempre sul piano della prospettiva di una riforma Costituzionale l’art. 104 potrebbe trovare soddisfacente modificazione nel senso di affidare non più al Parlamento ma ad organi come il Capo dello Stato, il Consiglio Nazionale Forense, il Consiglio Superiore dell'Università ecc. il compito di designare i membri laici.  È però del tutto improbabile che una simile proposta di modifica possa trovare, oggi, la maggioranza assoluta dei componenti di ciascuna Camera, necessaria per l’ approvazione ai sensi dell'articolo 138 della Costituzione.  Occorre quindi operare sulle leggi ordinarie di attuazione. La prima modifica da operare riguarda la Legge elettorale dei magistrati in modo che faccia parte del Consiglio non soltanto la pluralità delle componenti della Magistratura ma anche la rappresentanza di tutte le Corti d'Appello. In questo Consiglio non è stato eletto alcun Magistrato in servizio in ben 16 Distretti, mentre in quelli di Roma e Napoli sono stati eletti 3 Magistrati, e in quelli di Torino, Milano e Palermo ne sono stati eletti 2.  Altra urgente ed indispensabile riforma è quella che attiene alla disciplina dei Magistrati stabilendo le singole violazioni disciplinari e le sanzioni per ognuna di esse, ma soprattutto creando organi decidenti meno pletorici e regolando ex novo il procedimento disciplinare. I ruoli delle udienze settimanali dell'attuale Sezione disciplinare sono pieni fino a tutto maggio e la complessità di alcune decisioni non consentono ruoli più ampi di quelli attuali.  Il decentramento necessario di alcune competenze non stabilite dalla Costituzione, la delega a deliberare su questioni minori alle Commissioni del CSM, da disporre con legge, consentirebbe al Plenum di impegnarsi sulle questioni di maggiore rilievo e di approfondire alcuni dei temi che riguardano la crisi della giustizia e di operare per il superamento.  Per l'efficace funzionamento dell'organo di garanzia della Magistratura non bastano certamente queste riforme. Il legislatore deve operare subito per un nuovo ordinamento giudiziario, per l'aggiornamento delle guarentigie, per garantire la copertura dei posti normalmente scoperti in quanto a rischio.  Senza norme nuove e difficile un miglioramento dell'azione del CSM e, quindi, sarebbe assurdo addebitare all'organo di garanzia tutti – e sono molti – i mali della Giustizia.  È vero che il Consiglio può emanare direttive e stabilire regole di comportamento per i Magistrati. Ma lo può fare soltanto in armonia con le leggi; se talvolta lo ha fatto nel vuoto legislativo non si può dire che sempre la sua azione sia stata indiscutibile anche sul piano della legittimità costituzionale.  Se è vero che le leggi regolatrici non possono essere derogate dal Consiglio superiore, è vero anche, che in mancanza, esse non possono essere surrogate da delibere consiliari stante la riserva di legge su molte materie.  Molto di quanto si contesta al CSM è dipeso dalla mancanza di leggi moderne su molte materie, oltre che dalla composizione “politica” dello stesso Consiglio che ha facilitato la trasformazione di esso in una terza assemblea politica e la assunzione di un ruolo surrogatorio del potere politico.  Occorre poi procedere alla revisione delle norme sulla composizione e sul funzionamento dei Consigli Giudiziari.  Deve ivi essere garantita la partecipazione e la responsabilizzazione del ceto forense e dei funzionari di Cancelleria con ovvia limitazione alla organizzazione degli Uffici e dei servizi.  Anche sotto questo profilo si potrà ottenere un alleggerimento delle incombenze che gravano sul CSM e una più diretta partecipazione degli operatori della Giustizia alla Amministrazione della stessa sul territorio.  RIORGANIZZAZIONE DEL PROCESSO CIVILE - GIUDICE DI PACE.– Con la legge 374/91 si è istituito il Giudice di Pace, magistrato onorario, al quale si è attribuita la competenza a decidere le cause civili fino a L. 5.000.000 di valore, elevata a L. 30.000.000 per l'infortunistica stradale. I Governi che si sono succeduti dal 1991 ad oggi, hanno più volte rinviato l'entrata in funzione di questo nuovo giudice, perché non si erano approntate tempestivamente le sedi e non si era neppure completato l'arruolamento del personale, ma sarebbe ipocrisia tacere l'esistenza di ragioni più profonde, rispetto a quelle contingenti dell'approntamento delle strutture e dei mezzi. Non si può ignorare la diffusa reazione di rigetto del mondo della giustizia rispetto ad innovazioni che male si inseriscono nella cultura e nella tradizione del nostro Paese e che, soprattutto, da parte di molti sono considerate inadeguate ed anzi negative per la soluzione del problema che si deve affrontare: quello dell'efficienza dell'apparato giudiziario e della tempestività della risposta alla domanda di giustizia. Insomma, molti tra gli “addetti ai lavori” pensano che i testi normativi a suo tempo varati con la lodevole intenzione di risolvere la crisi della giustizia, debbano essere profondamente rivisti, ad evitare che la crisi cui si vuole porre riparo abbia invece ad aggravarsi.  PROCEDURA CIVILE.– Una parte delle modifiche introdotte dalla piccola riforma del codice di procedura civile (Legge 353/90) è già entrata in vigore e non sempre ha prodotto effetti positivi, certamente non tali da semplificare ed accelerare il processo.  Occorre modificare – riducendo all'essenziale – il sistema delle preclusioni e delle decadenze che costituiscono delle vere e proprie trappole processuali.  In attesa della urgente riforma del processo civile è necessario semplificare il procedimento, eliminare gli inutili adempimenti quali l'obbligatoria riassunzione di tutte le cause in corso, pensate e volute al solo fine di eliminare, confidando sulla disattenzione dei contendenti, una parte delle controversie in corso.  È sbagliato – come da alcuni si sostiene – scoraggiare il ricorso alla Giustizia. È invece necessario infondere maggiore fiducia nei Giudici e rendere più rapida la soluzione delle cause.  L'arretrato – cioè le cause che attendono da anni l'esito – potrà essere smaltito soltanto con l'ausilio di magistrati onorari ai quali affidare – per un periodo di tempo non prorogabile e determinato – la soluzione delle cause in corso, così da affidare al giudice ordinario le sole cause sopravvenienti, al fine di evitare che la mole delle cause arretrate soffochi, sul nascere, la riforma.  È altresì necessario procedere nell'immediato od almeno nella riforma globale, alla creazione del giudice unico di primo grado (con l'unificazione delle Preture e dei Tribunali) ed, anche per i procedimenti penali, del Giudice monocratico, riservando al Giudice collegiale l'esame dei fatti più gravi ed il riesame dei provvedimenti temporanei ed urgenti.  La riforma dovrà prevedere – utilizzando l'esperienza dei vice-pretori onorari e dei Giudici di pace – un idoneo supporto di persone, al di fuori della Magistratura ordinaria e senza che venga a crearsi un parallelo ruolo di Magistrati onorari, alle quali affidare la Giustizia “minore”. Ovviamente con selezione severa, tassativi criteri di incompatibilità, adeguata professionalità.  LA CUSTODIA CAUTELARE.– Un problema che non può essere sottaciuto è quello della durata dei processi penali, durata che è assolutamente al di fuori dei parametri dei Paesi civili e che trova origine da un lato nell'enorme numero di pendenze e dall'altro in una organizzazione degli Uffici Giudiziari che non appare più rispondente alle necessità di controllo del territorio e di rapida risposta di Giustizia.  Non v'è dubbio che anche il fallimento dei cosiddetti riti alternativi (processo abbreviato, immediato e patteggiamento) ha determinato l'ingolfamento del dibattimento ed è proprio in questa direzione, oltre che in quella della revisione dell'organizzazione giudiziaria, che bisogna muoversi per arrivare ad un processo penale giusto e rapido nel rispetto degli inderogabili principi della obbligatorietà dell'azione penale e dell'autonomia della Magistratura.  Un processo penale giusto e veloce consentirebbe inoltre di dare idonea soluzione all'eterno problema della custodia cautelare in quanto consentirebbe di ridurre al minimo fisiologico il numero dei detenuti in attesa di giudizio. Vero è infatti che il nostro dettato costituzionale giustamente ipotizza la detenzione in espiazione di pena, ma tale principio di civile garanzia, che appartiene a noi come a tutte le legislazioni civili, deve comunque essere contemperato con le altrettanto inderogabili esigenze di sicurezza sociale che impongono il mantenimento della custodia cautelare quanto meno in relazione ai reati più gravi che destano elevato allarme sociale e nei confronti dei soggetti che presentano marcati caratteri di pericolosità sociale.  Grande attenzione, quindi, al rispetto delle garanzie di libertà per i cittadini, ma nessun cedimento ed anzi massima durezza per quanti attentino alla libertà ed alla pacifica convivenza sociale in tutte le sue articolazioni.  Sono inoltre questi i motivi che ci portano a condividere il mantenimento dell'art. 41 bis dell'ordinamento penitenziario nei confronti dei detenuti per fatti di mafia e l'utilizzazione delle carceri speciali come quelle di Pianosa e dell'Asinara.  Non sono estranei a questa tematica i necessari interventi strutturali che, ad esempio, con un serio piano di edilizia carceraria consentano di avere negli Istituti di Pena migliori condizioni di vita e con una seria e ponderata politica di espulsione dal territorio dello Stato consentano di sfoltire la numerosa popolazione carceraria extra-nazionale, piuttosto che peggiorare ulteriormente le condizioni di vivibilità delle carceri con lunghe detenzioni dal dubbio valore rieducativo.  Ulteriore motivo del degrado e del malfunzionamento degli Istituti di Pena è rappresentato dalla scarsità del personale addetto, specie per quanto riguarda gli organici della Polizia Penitenziaria, che spesso opera in condizioni peggiori di quelle in cui versano i detenuti alla cui custodia tale personale è preposto.  SISTEMAZIONE DELLE NORMATIVE - TESTI UNICI.– Le leggi, in Italia, sono assai più numerose che in altri Paesi. A parte il rapporto numerico con le leggi di altri Paesi, occorre dire che la legislazione disorganica o diretta a regolare interessi contingenti ha determinato la necessità di coordinamento e di unificazione dei testi legislativi pregressi, meramente compilativi od anche interpretativi.  Positiva l'iniziativa assunta dal Ministro dell'Ambiente Matteoli in materia di legislazione ambientale.  Ma, seppure il settore dell'Ambiente sia uno dei più bisognosi del coordinamento e della unificazione non è il solo.  E dai testi unici deriverà la più facile interpretazione ed applicazione delle norme e la conseguente diminuzione delle controversie e dei procedimenti penali e, in ogni caso la definizione più sollecita di essi.  Una nuova sistemazione normativa è indifferibile anche per le varie procedure concorsuali.  In tali materie costituisce impegno degli uomini della Destra, con responsabilità di Governo e, in ogni caso, cardine di accettabili piattaforme programmatiche, procedere alla creazione di testi unici, in tempi solleciti, mediante una opportuna legge delega.  L'ORDINAMENTO PROFESSIONALE FORENSE. L'avvocatura, ancorata a solide tradizioni di capacità, saldamente inserita nella realtà della società italiana, deve essere un interlocutore necessario nella politica giudiziaria.  Il ruolo dell'avvocatura va ben oltre la tutela della professione forense e del diritto di difesa. L'avvocatura deve essere considerata un punto di riferimento per la salvaguardia delle libertà e deve essere dotata degli strumenti necessari per svolgere tale compito.  Tanto più che la nuova dimensione europea pone profondi problemi a tutte le professioni liberali. Dovrà essere quindi data completa attuazione alla legge 29 dicembre 1990 che detta le disposizioni “per l'adempimento di obblighi derivanti dall'appartenenza dell'Italia alle Comunità Europee”.  Nel codice deontologico degli Avvocati della Comunità Europea e scritto che “in una società fondata sul rispetto della Giustizia, l'avvocato riveste un ruolo eminente. La sua funzione non si limita all'esecuzione fedele di un mandato ricevuto secondo la legge. In uno stato di diritto l'avvocato e indispensabile alla Giustizia ed ai giudicabili dei quali egli ha il compito di difendere i diritti e le libertà... È strumento essenziale di salvaguardia dei diritti dell'uomo verso lo Stato e gli altri poteri costituiti”.  Tali principi sono da accettare integralmente.  All'avvocatura Alleanza Nazionale presta particolare attenzione per renderla compartecipe sia delle necessarie riforme dell'organizzazione e dell'ordinamento giudiziario e dei codici delle procedure, sia delle auspicate modifiche dell'ordinamento professionale.  L'esercizio dell'avvocatura è regolato dal RDL del 27-11-1933 che, con pochi aggiornamenti, e modifiche, ha retto la rapidissima evoluzione di questi anni. Ma oggi è urgente pervenire alla riforma delle strutture rappresentative e della qualificazione professionale anche per esaurire le pressanti e giuste richieste degli avvocati. Una riforma che deve mantenere e, dove possibile, esaltare, la piena autonomia ed il completo autogoverno dell'avvocatura: sotto il profilo disciplinare e con riferimento al controllo a mezzo esami (senza iscrizioni di diritto) dei requisiti per accedere alla professione e per rimanervi. Requisiti di preparazione, deontologici, di effettività e continuità della professione. La riforma deve ridisegnare e meglio definire il ruolo del Consiglio degli Ordini e del Consiglio Nazionale Forense, conservandone la piena autonomia, allargandone la composizione e le competenze, modificando il sistema elettorale e rendendoli pienamente rappresentativi degli avvocati e dell'avvocatura. Nel pieno rispetto delle recenti deliberazioni degli avvocati.  Le linee essenziali della riforma possono così essere indicate:  1.  Gli Ordini forensi hanno personalità giuridica di diritto pubblico e competenza alla tenuta degli albi, all'irrogazione delle sanzioni disciplinari, alla disciplina e tutela degli interessi generali della professione.  2.  Il Consiglio nazionale Forense ha personalità giuridica di diritto pubblico, esercita il coordinamento, il controllo e la revisione dell'attività degli Ordini Forensi Circondariali, decide in sede di gravame sulle decisioni, anche in materia disciplinare, e anche per i casi di abbandono della difesa, degli Ordini Circondariali.  3.  L'accesso alla professione, per il quale deve essere fissato un limite di età, e condizionato ad un tirocinio triennale, da svolgere presso un avvocato iscritto o all'Albo per il patrocinio innanzi alla Corte di Cassazione e ad un esame di abilitazione a livello nazionale dinanzi a Commissioni distrettuali nominate dal Consiglio Nazionale Forense, composte da avvocati, docenti universitari e magistrati.  4.  L'appartenenza all'Ordine Forense e condizionata dall'effettivo e continuativo esercizio della professione.  5.  Il segreto professionale è dovere professionale dell'avvocato, dei suoi sostituti e dipendenti.  6.  La difesa dei non abbienti, regolata da legge speciale, è dovere dell'avvocato che può rifiutarla solo per giusti motivi.  7.  Gli organi direttivi, circondariali e centrali, sono eletti ogni tre anni con votazione diretta e contestuale.  8.  È consentito l'esercizio in forma societaria delle professioni forensi, tra iscritti agli albi, con iscrizione in un elenco speciale aggiunto all'albo. L'atto costitutivo con elenco dei soci e depositato presso l'Ordine competente territorialmente, con riguardo alla sede principale dell'associazione.  9.  Unificazione delle professioni di avvocato e procuratore.  10. La valorizzazione di un organismo rappresentativo della avvocatura italiana secondo le indicazioni del Congresso di Venezia dell'ottobre '94.  L'assoluta indipendenza e differenziazione tra la Magistratura e l'Avvocatura deve comunque esser tale da favorire il continuo raffronto tra le esperienze professionali, così, da determinare una continua circolazione delle idee, finalizzata a migliorare il servizio giustizia, a semplificare i procedimenti, ad accelerare la definizione dei giudizi, a rendere meno costoso il ricorso alla Giustizia, a garantire, anche ai meno abbienti, un'efficace e valida difesa. In proposito, anche per non gravare lo Stato di ulteriori oneri, deve essere assicurata per l'avvocato la possibilità di dedurre dal suo imponibile fiscale l'importo delle parcelle, vistate dal Consiglio degli Ordini, per le prestazioni legali fornite a chi non raggiunge una certa soglia di reddito. Parimenti, come strumento di lotta all'evasione, deve essere consentito al cittadino di detrarre dal suo imponibile se non l'intero ammontare delle prestazioni fatturate, almeno l'aliquota dell’I.V.A. portata nella parcella. Tale norma potrebbe essere estesa a tutte le forme di lavoro autonomo.  Lo Stato, che, con l'imporre l'obbligatorietà dell'iscrizione agli albi si pone come garante della preparazione e della capacità tecnica del professionista, deve adoperarsi per migliorare la qualificazione degli aspiranti alla professione forense, con una più precisa e rigorosa disciplina dell'obbligo del tirocinio, con la realizzazione di corsi post-universitari – od anche con la creazione di una scuola superiore di diritto – ai quali possano partecipare sia coloro i quali intendono sostenere gli esami per l'accesso alla Magistratura, sia coloro i quali intendono accedere alla professione Forense. Ciò al fine di creare un identica cultura di base in termini giuridici, anche per pervenire, in prospettiva, ad uno stesso esame o concorso che apra la strada, a scelta dell'interessato, alla Magistratura, nei limiti dei posti disponibili, ed alla professione forense.  L'enorme numero dei giovani che ogni anno presentano la domanda per l'ammissione agli esami per l'abilitazione all’esercizio della professione forense, anziché suggerire l'inaccettabile soluzione del “numero chiuso”, impone che gli esami siano effettivo criterio per l'accertamento della preparazione degli aspiranti. Tanto più che l'allineamento con la normativa europea non consente di mantenere ancora la distinzione tra le professioni di procuratore e di avvocato. La legge di riforma dell'ordinamento professionale dovrà inoltre rendere più omogenei nel territorio nazionale i risultati degli esami, così da evitare gli squilibri, inammissibili ed assolutamente inaccettabili sotto diversi profili, che si verificano nei vari distretti di Corte d'Appello, sedi d'esame.   Politica culturale.  L'identificazione nazionale, l'affermazione del ruolo dell'Italia sul proscenio internazionale, il recupero delle sue grandi tradizioni culturali, linguistiche, letterarie sono stati e continueranno ad essere i principi fondamentali intorno ai quali predisporre ed attuare una politica culturale dall'ampio respiro progettuale ed ideale.  Tutela e conservazione dei beni culturali, principi cardine fino ad oggi delle molteplici attività che ruotavano intorno al patrimonio artistico-culturale del Paese, restano comunque obiettivi primari. Il bene culturale infatti ha una sua specificità ed infungibilità, un'individualità insostituibile e, una volta perduto, non può essere sostituito.  La conservazione dei beni culturali nei musei va rivista alla luce di questa consapevolezza. Il museo infatti, uno dei grandi luoghi istituzionali della nostra realtà, dovrebbe essere concepito come istituzione che, agendo in piena autonomia giuridica e finanziaria, possa operare con maggiore agilità e sia in grado di competere sul piano dell'efficienza e dell'offerta culturale con le maggiori istituzioni straniere.  In questa prospettiva internazionale non va dimenticato che scarsa attenzione è stata prestata, nel passato, ai problemi della diffusione della cultura italiana. Basti pensare alla mancata valorizzazione della lingua e alla conseguente limitata diffusione del nostro patrimonio letterario. Al contrario ci troviamo in una posizione subalterna rispetto a quelle culture che hanno raggiunto condizioni di egemonia veicolando lingua e contenuti della loro produzione scientifica e letteraria. Nell'ambito di una riconsiderazione più attuale della tutela, della conservazione, della valorizzazione e della promozione dei beni culturali, dunque, dovrà ricevere nuovo impulso l'attività di diffusione della nostra lingua, storia e cultura. Diverrà sempre più importante adottare a tutti i livelli i moderni mezzi di comunicazione consentendo anche ai tradizionali “luoghi della cultura”, come musei, biblioteche ed archivi, di divenire centri di propulsione e di iniziativa.  Altro settore nel quale dovrà essere posto il massimo impegno è quello della corretta definizione del rapporto tra sfera pubblica e sfera privata.  Ferma restando l'impossibilità di ricondurre il bene culturale alla categoria dei beni economici, rimane però vero che un'accurata definizione delle regole e dei rapporti tra pubblico e privato può consentire la diffusione di convenzioni con grandi istituti bancari e importanti società assicurative e altre forme di collaborazione con la società civile, a dimostrazione che, anche sul piano della cultura, possono essere realizzate intese e sinergie efficaci.  Utilizzando largamente lo strumento della convenzione, specie nelle aree ad alta densità artistico culturale, dovranno essere potenziate e riqualificate le grandi risorse culturali degli enti territoriali; regioni, province e comuni.  La politica culturale, però, intesa come politica della cultura, dovrà necessariamente ripensare la struttura, il ruolo ed i compiti del ministero per i Beni Culturali affinché l'attività di conservazione e tutela non si esaurisca in mera attività statica ma assuma una dimensione più dinamica, acquisendo tutte quelle attribuzioni oggi polverizzate tra più strutture amministrative, per una più coordinata ed efficace risposta alla crescente domanda di qualificati servizi culturali.  In questa prospettiva di ripensamento globale delle nostre strategie sarà sempre più necessario, sotto il profilo organizzativo, rivisitare l'articolazione territoriale e funzionale degli organi periferici del ministero per consentire il ridimensionamento e la maggiore specificità dei carichi operativi. Così come dovrà essere data attuazione ad un progetto di riqualificazione degli operatori tecnici e amministrativi nel quadro del riconoscimento della loro specifica professionalità.  Un disegno ampio, dunque, il cui slancio ideale dovrà impegnare nell'avvenire, anche prossimo, le energie più avvertite e sensibili del Paese, nel quadro di un rinnovamento profondo e coerente della nostra politica culturale.    CAPITOLO QUARTO.   IL RUOLO DELL’ITALIA NELL’EUROPA E NEL MONDO.  Allargamento dell’Unione europea “dall’Atlantico agli Urali”, a condizione che tutti gli Stati membri rispettino i principi democratici; fedeltà alle alleanze occidentali nel quadro delle nuove realtà del nostro continente; ricostruzione dell’immagine dell’Italia all’estero, anche per neutralizzare gli effetti negativi delle vicende legate a “tangentopoli”; una politica europea rispettosa degli interessi nazionali; grande attenzione ai Paesi dell’America Latina e dell’Estremo Oriente e ripresa del primario ruolo attivo dell’Italia nel bacino del Mediterraneo e nel Medio Oriente; cooperazione con i Paesi dell’Africa, per assicurare ai suoi popoli fonti di lavoro e di sviluppo “in loco”. Questi i punti fermi della politica estera del nostro paese, proposti da AN.   L’Unione Europea.  L’Italia deve perseguire il disegno di una costruzione europea non ridotta alla sola dimensione economico-monetaria, ma saldamente ancorata ai grandi ideali dei Padri fondatori come Adenauer, De Gasperi, Monnet, Schumann, nello spirito del precursore Richard Coudenhove Kalergi che con “Paneuropa” preconizzò l’unità europea già dal 1923. L’idea dell’ ”Europa delle Patrie”, propria del gollismo degli anni ‘60, può garantire, attraverso un intelligente adeguamento, quell’unità storica degli Stati Nazionali che è peculiare caratteristica della civiltà del continente.  Tali ideali e tale spirito si prefigge la costruzione dell’Unione politica, come tappa finale del processo di unificazione. Nella conferenza intergovernativa prevista per il 1996 l’Italia deve schierarsi con coloro che vogliono raggiungere questo obiettivo e, attraverso la revisione del trattato di Maastricht, dotare l’Unione di Istituzioni che abbiano le competenze necessarie e possano essere in grado di gestire democraticamente le politiche degli Stati membri che, nel rispetto del principio di sussidiarietà, saranno prerogativa dell’Unione.  Un’Unione Europea, pertanto, che sia rispettosa delle identità culturali e delle peculiarità dei singoli Stati membri, e che non sia fondata sul dirigismo burocratico e sulla tecnocrazia oligarchica. Agli Stati Uniti d’America va dato atto della decisiva offerta del contributo di libertà (anche con la sua presenza militare ed economica) e di avere arginato il comunismo nella fase postbellica. Ora, però, occorre rafforzare il “pilastro europeo” dotato di una sua identità politica e con pari dignità nei rapporti con Washington. Le relazioni bilaterali fra Italia e USA si fondano sull’amicizia e la cooperazione, rese attive anche dal grande contributo che gli italiani e gli americani di origine italiana hanno dato e stanno dando alla democrazia, allo sviluppo culturale, scientifico, economico e sociale del popolo americano.  Alla Russia, se realmente vuole inserirsi, come crediamo, nella comunità delle nazioni libere e avanzate, bisogna chiedere un comportamento adeguato, anche se graduale, data la pesante eredità di disfacimento morale e umano – come rileva il grande scrittore Alexander Solgenitzin – ancora prima che politico, lasciatole da oltre settant’anni di dittatura comunista.  Le nuove democrazie dell’est debbono poter contare su garanzie in merito a una futura adesione alla NATO e all’Unione Europea. Per entrare a pieno titolo nel “club europeo”, tuttavia, è necessario che corrispondano a precisi standard di maturità economica, civile e sociale. Un ingresso precipitoso e prematuro aggraverebbe le influenze dannose sull’Europa Occidentale. In ogni caso appare indispensabile lo sradicamento di ogni residuo di “socialismo reale” e a maggior ragione dei riciclaggi della “nomenklatura” comunista, sia pure sotto l’etichetta socialista o socialdemocratica.  Non c’è Europa possibile senza la Germania. Il cancelliere Kohl, che ha visto confermata la sua leadership nelle recenti elezioni, viene spesso indicato come l’ultimo grande statista di fede europea. Non ci spieghiamo allora come il gruppo parlamentare del suo partito abbia potuto proporre il rafforzamento del processo di unificazione attraverso l’azione di un “nocciolo duro” di cinque Paesi, che dovrebbero rappresentare un centro consolidato, sufficientemente integrato, da opporre alle forze centrifughe interne, sostenute, a parere nostro, dal costante allargamento. Legittimo da parte della Germania volgere il suo sempre più attento interesse ai Paesi dell’Est. Nessuno Stato membro dell’Unione sottovaluta l’importanza di quei Paesi dal punto di vista economico e politico, ma è evidente che altrettanto interesse debba essere dedicato, per gli stessi motivi, alla politica mediterranea, tenendo più in conto il problema dell’immigrazione, dell’espansione del fondamentalismo, dei rapporti con il Medio Oriente ed in particolare con il Libano, nonché il fatto che se l’Unione europea non lavorerà in modo univoco e programmato verso i Paesi africani, questi diventeranno legati unicamente alle politiche economiche di Stati Uniti e Giappone. A questo proposito l’Italia, con la Francia, la Spagna, la Grecia e il Portogallo, dovrà operare affinché l’Unione si faccia carico della politica mediterranea in modo convincente e duraturo. A questo proposito esprimiamo soddisfazione per le dichiarazioni in tal senso del Primo Ministro francese Edouard Balladur.  Con la Francia, la Germania continuerà a rappresentare il “nucleo forte” dell’Unione Europea. È un dato di fatto di cui anche la politica estera italiana deve tener conto senza indulgere a “giri di valzer” in direzioni che restano sostanzialmente tiepide e orientate, più che allo sforzo unitario, verso la realizzazione di una mera zona continentale di libero scambio e senza accettare supinamente collocazioni in “serie B”; ben sapendo che ciò dipenderà molto anche dalla forza politica del nostro Governo e dal sostegno che esso riceverà dal Parlamento nell’opera già intrapresa di risanamento economico e di stabilità politica. L’adesione dell’Austria, della Norvegia, della Finlandia e della Svezia all’UE è un fatto positivo, ma l’allargamento non deve attenuare né gli aspetti sociali né quelli politici dell’integrazione europea.  La politica estera e quella della difesa sono obbiettivi comuni da perseguire con costanza per dare peso alla “Grande Europa”.  Nel mutato contesto europeo la fine dei blocchi, la scomparsa di confini e Stati come la Jugoslavia, creati a tavolino contro la storia, la volontà ed il diritto dei popoli, e la nascita di nuovi Stati, il risorgere del sentimento nazionale, permettono di riaprire strade di pace e giustizia e di cancellare abusi ed ingiustizie che pesano ancora.  In tale quadro, l’Italia dovrà promuovere una forte politica adriatica tesa a riaffermare il suo ruolo. Il nostro impegno deve rimanere volto alla affermazione dell’italianità delle terre d’Istria e Dalmazia, ove le arene, i leoni veneti, le pietre testimoniano nell’attuale rifiorire della cultura e della nostra lingua, 2000 anni di storia romana, veneta, italica. La scomparsa della Jugoslavia ci consente di fare valere aspirazioni che furono violate ed umiliate dagli ingiusti trattati del dopoguerra, ultimo quello di Osimo.  La trattativa con la Slovenia e la Croazia va condotta su basi forti, fuori dalla logica di “Osimo” (che può ben dirsi superato e decaduto per l’estinzione di uno dei contraenti) e collegando all’esito positivo di tale trattativa l’assenso all’ingresso delle due nuove repubbliche nell’Unione Europea. Da una parte vi è l’obiettivo di ottenere la restituzione – non il semplice indennizzo – agli espulsi giuliano-dalmati (e loro discendenti) dei beni espropriati dal regime comunista jugoslavo, riaffermando il loro diritto al ritorno da italiani nelle terre d’origine, ricostruendo il tessuto etnico, sociale, linguistico, culturale, stravolto dalle stragi, dal terrore e dalla “pulizia etnica” operata contro gli italiani in Istria, Fiume e Dalmazia; dall’altra bisogna agire per affermare la tutela reale della minoranza italiana oggi vivente in queste terre (artificiosamente divise da un nuovo confine tra Slovenia e Croazia), nella sua unitarietà e specificità, che sta vivendo una stagione di splendida rinascita e recupero delle radici. L’obiettivo dev’essere quello di raggiungere standard elevati di tutela, realmente “europei”, simili a quelli concessi alla minoranza di lingua tedesca in Alto Adige, non escludendo l’ipotesi attuale della creazione di una regione autonoma  “istro-quarnerino-dalmata”, così come nelle aspirazioni della stragrande maggioranza degli abitanti.  Il feroce conflitto in Bosnia è una cruenta eredità del titoismo; pur dando il nostro apporto politico-diplomatico per risolvere quei problemi, non dobbiamo lasciarci coinvolgere direttamente – pur avendo noi una tragica esperienza di foibe, territori perduti e “pulizie etniche” – in conflitti che certo ci toccano per i loro aspetti etici e umani. Nell’ area danubiano-balcanica debbono essere fatte valere le nostre istanze con una presenza che competa con quella tedesca non come concorrenti di un “gioco balcanico”, ma con l’Italia che parla e agisce come autorevole membro dell’Unione Europea, e oggi anche di membro del Consiglio di sicurezza dell’ONU; un risultato ottenuto dal governo Berlusconi.  Come forza politica presente in Europa intendiamo lavorare per il raggiungimento di un’Unione che nei prossimi anni si occupi non solo e non tanto di unificazione monetaria, ma di politiche comuni per alcuni grandi temi, quali: 1) politica estera comune. 2) politica di difesa e esercito europeo. 3) lotta comune alla grande criminalità organizzata.  4) lotta coordinata al radicarsi di qualsiasi tipo di fondamentalismo, da qualsiasi parte provenga. 5) difesa delle identità europee, come modo per preservare le identità anche dei Paesi terzi. 6) potenziamento della ricerca scientifica e tecnologica, in particolare nei campi della salute e dei mezzi di comunicazione. 7) piano comune per l’energia e per la tutela del territorio. 8) politica per il Mediterraneo, in identità di vedute con quanto espresso su questo punto dal premier francese Balladur e dall’on. Fini, 9) politica per i giovani, in sintonia con quanto esposto da Chirac in uno dei suoi ultimi lavori.  A questi punti programmatici va aggiunto il problema della cittadinanza europea, riconosciuta, è vero, dal trattato di Maastricht, ma che deve essere resa effettiva attraverso una serie di misure sul piano civico e sul piano culturale ed educativo (piani di studio coordinati, insegnamento delle lingue, storia dei nostri Paesi vista in un più ampio contesto europeo, informazione comunitaria). Il problema dell’informazione sulle realtà dell’Unione è un capitolo aperto da tre decenni. Ai cittadini viene sottratto il diritto all’informazione. Essi sono regolarmente tenuti all’oscuro di quanto accade a Bruxelles, Strasburgo o Lussemburgo, le tre città in cui operano le Istituzioni dell’Unione Europea. Una cultura politica e giornalistica, arretrata per non dire banalmente provinciale, non considera notizie quanto accade al Parlamento europeo, alla Commissione o al Consiglio dei Ministri. Il Consiglio Europeo viene ancora confuso con il Consiglio d’Europa, mentre non si è ancora recepito che i regolamenti comunitari sono direttamente applicabili e vincolanti per gli Stati membri, e che le direttive hanno un’altra portata giuridica e devono invece essere recepite dagli ordinamenti interni. Siamo convinti che per il raggiungimento di una più incisiva politica europea le forze di centro-destra dovrebbero finalmente aggregarsi in seno al Parlamento europeo, al fine di creare un polo nuovo rispetto al legame consociativo oggi esistente tra blocco di sinistra e blocco democratico cristiano. Auspichiamo pertanto che superate le prossime scadenze elettorali, quali le presidenziali in Francia e le amministrative in Italia, si possa dare ulteriore e più organico sviluppo a quella convergenza di progettualità che già esiste, ad esempio, tra i deputati dell’Alleanza democratica europea (R.D.E. - neogollisti), di Alleanza Nazionale, di Forza Europa e di altri schieramenti, stanchi di dover subire l’intransigente egemonia laburista e democratico-cristiana. Da questo schieramento potrà nascere una nuova politica dell’Unione europea per il Mediterraneo. Vi sono problemi comuni da affrontare e convergenze di vedute sulle quali cominciare finalmente a costruire. Ma oltre a ciò siamo certi che senza una maggiore consapevolezza dei problemi del suo Sud e senza una politica mediterranea incisiva e coerente l’Unione europea non potrà mai essere Unione politica e punto di equilibrio per tutto il continente. Alain Peyrefitte, accademico di Francia, più volte ministro, per tanti anni vicino al presidente De Gaulle, rispondendo alla domanda di un giornalista che chiede: “Quando nel 1944 degli uomini politici si dicono gollisti a quali virtù intellettuali fanno riferimento?” risponde: “Essenzialmente al senso dello Stato, al rispetto dell’interesse generale, al rigore nel servire il Paese”.  Come Alleanza Nazionale ci identifichiamo in queste affermazioni e aggiungiamo che vogliamo essere rigorosi nel servire gli interessi dei popoli europei.   Rapporti con il Medio Oriente.  Nel Mediterraneo e nei paesi dell’Islam, l’Italia è chiamata, per ragioni geopolitiche, a un ruolo di prima linea. L’attenzione a quest’area non è alternativa all’impegno europeo; l’equivoco in questo senso ha inquinato troppo a lungo la linea delle nostra diplomazia, “parallela” e non.  Quanto a Israele, va aggiornato l’appoggio politico e morale allo Stato ebraico quale unica democrazia della regione e con il merito storico di aver agito come diga contro l’espansionismo sovietico: azione che ha contribuito alla dissoluzione dell’Unione Sovietica. Israele ora deve essere associata sempre più strettamente all’Unione Europea. Un avversario temibile per l’equilibrio mediterraneo oggi è l’integralismo islamico e quindi Stati come l’Egitto, la Tunisia, il Marocco vanno appoggiati prima che siano corrosi da questo male. Più in generale è dovere dell’Italia, nel quadro dell’UE, dare il massimo appoggio finanziario, tecnologico, politico, alla creazione di risorse indigene, il solo reale antidoto al crescente flusso migratorio verso l’Europa, e in particolare verso l’Italia che crea i ben noti, angosciosi problemi dell’immigrazione extracomunitaria: un fatto che non può essere contenuto con l’attuale disordine legislativo e pratico, che impone una revisione oculata e serena della “legge Martelli” senza mai indulgere a chiusure razzistiche sia culturali che politiche.  La nostra presenza dovrà essere attiva anche in Estremo Oriente, dove si trova oltre la metà della popolazione mondiale e dove è dislocato un polo determinante per l’equilibrio del mondo. L’Italia dovrà operare per l’ingresso della Repubblica di Cina (Taiwan) all’ONU, dato il peso politico, economico, culturale e sociale di Taipei. In quest’area del mondo, accanto al potente Giappone, Taiwan, insieme a Stati come la Corea del Sud, Singapore e a una potenza monetaria e commerciale come Hong Kong, è destinato a svolgere un ruolo di riequilibrio mondiale, nei confronti della Repubblica Popolare di Cina, di cui chiediamo, con forza, la democratizzazione ed il rispetto dei diritti umani, pur apprezzando i passi avanti compiuti nel campo della libertà economica ed imprenditoriale.   Protagonisti nel Mediterraneo.  Tornando al Mediterraneo, rileviamo che l’eclissi del duopolio russo-americano comporta anche per il nostro Paese l’urgenza di interrogarsi su come svolgere il ruolo di media potenza che gli viene assegnato dal suo rango storico, economico e geopolitico. Anche su questo versante l’eredità della Prima Repubblica è disastrosa e fallimentare: per mezzo secolo il nostro Paese non ha di fatto svolto alcun tipo di politica estera, alcun disegno coerente e credibile di presenza nel bacino mediterraneo e nel Terzo Mondo. Nel campo della cooperazione l’Italia ha offerto il miserabile spettacolo di una vera e propria tangentopoli internazionale sulla quale la Magistratura sta ancora indagando. Alleanza Nazionale ritiene che l’avvento della Seconda Repubblica debba essere caratterizzato da un preciso impegno di stabilizzazione delle aree di crisi presenti nel Mediterraneo e nel Corno d’Africa, caratterizzato da un nuovo protagonismo dell’Italia.  A tal fine è necessario:  -   rilanciare la nostra presenza politica e diplomatica in tutti i Paesi che si affacciano sul Mediterraneo, che devono trovare nell’Italia un primo ed essenziale interlocutore e il necessario tramite per stabilire rapporti con l’Unione Europea, ruolo da confermare anche in sede comunitaria dagli altri Stati membri con precise deleghe in proposito.  -   rafforzare il nostro modello di difesa verso il teatro mediterraneo, in modo da renderlo strumento credibile di dissuasione e di tutela per tutti i Paesi coinvolti nelle aree di crisi.  -   approfondire il dialogo culturale con i Paesi islamici, cosi pure con Israele, in modo da eliminare tutti i pregiudizi che hanno finora reso difficile la reciproca comprensione e il rispetto dei due differenti modelli di civiltà, per non lasciare spazio alla propaganda dell’integralismo islamico ed a cinici atteggiamenti di sfruttamento neocoloniale.  -   concentrare le poche energie disponibili per la Cooperazione internazionale, verso i Paesi del nord-Africa e verso il neonato Stato palestinese, dalla cui stabilità e prosperità dipende gran parte della sicurezza e del futuro dell’intera regione medio orientale. A tal fine è necessario sostituire le attuali strutture ministeriali con un’Agenzia per la cooperazione allo sviluppo, alle dirette dipendenze della Presidenza del Consiglio, che si qualifichi come lo strumento adeguato a dotare la politica estera italiana di una reale capacità di intervento nel settore.  AN deve diventare, in Italia e nel Parlamento Europeo, la testa pensante, il laboratorio culturale, l’avanguardia politica di questo progetto, incoraggiando una cooperazione funzionale allo sviluppo autocentrato dei Paesi beneficiari, la selezione di classi dirigenti credibili nel Terzo Mondo, la formazione del personale tecnico e manageriale in grado di gestire progetti di lungo periodo nei Paesi in via di sviluppo, la rinegoziazione del debito accumulato dai Paesi poveri.   Italiani nel mondo  Il segnale dato dal Governo Berlusconi con la nomina del Ministro senza portafoglio per gli italiani nel mondo non può restare un fatto simbolico. Nel futuro assetto internazionale l’azione del Ministero deve esplicarsi in tre direzioni:  a)  la valorizzazione etica, culturale ed economica degli italiani cominciando ad onorare il debito storico di riconoscere loro il diritto di voto, che la Prima Repubblica gli ha negato, paralizzata dalle contraddizioni delle sinistre e dalla debolezza della ex DC.  b)  il rafforzamento delle nuove dimensioni dei legami fra la madrepatria e le comunità di italiani, che hanno assunto posizioni di primo piano nella vita politica, sociale ed economica dei paesi in cui si sono integrati, specialmente in quelle del nord-America e dell’Australia e in quelle di più antica tradizione dell’America Latina.  L’immagine positiva che questi nostri connazionali danno dell’Italia non solo determina una corrente di simpatia verso la nostra Nazione, ma è un incentivo a investimenti e flussi turistici di reciproco interesse.  a)  sviluppo, soprattutto attraverso i mass-media elettronici, di iniziative culturali, tecniche e industriali che debbono far conoscere la realtà operosa della nostra Nazione, oggi troppo spesso identificata, all’estero, dalle piaghe della mafia e dalle altre forme di criminalità organizzata contro le quali – dato il carattere transnazionale da essa assunto – è indispensabile l’impegno di tutti i nostri connazionali, in Italia come nei vari paesi del mondo. La politica estera dell’Italia, uscendo dalle contraddizioni, dal provincialismo, dalla commistione fra affarismo e diplomazia – come è avvenuto nella Cooperazione allo sviluppo – nelle gestioni della Farnesina nella I Repubblica dovrà avere un respiro ampio, lineare nel rispetto delle due storiche scelte dell’atlantismo e dell’europeismo; dovrà manifestarsi con decorrenza in tutte le grandi aree del mondo dove, nel Terzo Millennio, si giocheranno i destini dei popoli che possono guardare (anche in virtù delle conoscenze pluriculturali, attivate dai mezzi di comunicazione televisivi e telematici e dallo sviluppo dei commerci) alla speranza di costruire un più giusto e umano equilibrio fra il nord e il sud del mondo.  Alleanza Nazionale con il suo programma di politica interna sociale e internazionale è in grado di dare, come forza nuova e originale che unisce tradizione e modernità un contributo fondamentale a questo disegno di una politica estera rispettabile e rispettata, perché espressione del meglio dell’italianità e dell’europeismo.   Politica di difesa.  Il pilone fondamentale della nostra “politica della Difesa” è l’Alleanza Atlantica. Come prescrive l’art. 11 della Costituzione “L’Italia ripudia la guerra, come strumento di offesa alla libertà degli altri popoli” noi siamo convinti sostenitori di questo principio. Ma la stessa Costituzione (art. 52) sancisce che “la difesa della Patria è un sacro dovere del cittadino” (è il solo articolo della Carta costituzionale nel quale è adottato l’aggettivo “sacro”). Questo “sacro dovere” oggi si garantisce con una più moderna organizzazione, delle forze Armate oltre che in caso fosse necessario, nel quadro della collaborazione in seno alla NATO. Per fortuna non vediamo pericoli di attentati esterni alla sovranità e all’unità della nostra Patria.  La modernizzazione e l’efficienza delle nostre Forze armate si realizzano, secondo la Destra con “forze armate professionali” e con una preparazione secondo il costume della Confederazione Elvetica, costante e obbligatoria del cittadino per la difesa della Patria.  La nostra scelta per “l’esercito di professione” è maturata con il convincimento, che il pur nobile intento di fare un “esercito di popolo” è stato boicottato dalla sinistra, che si è battuta per un servizio militare sempre più breve con i cattolici di sinistra, ha sempre sollecitato l’obiezione di coscienza (un fatto individualmente rispettabile a condizione, che sia sostituita da un efficace “servizio civile”), demotivando, quasi come fosse una macchia, il servizio militare di leva. L’influsso che i parlamentari di sinistra hanno esercitato nella legislazione riguardante le Forze Armate, è stato di non scarso rilievo; teso a favorire questo e quel provvedimento corporativo di “arma”, ma complessivamente insensibile ad un grande disegno di modernizzazione e soprattutto per Forze Armate di professione, viste, come un “pericolo per la democrazia”. Per la combinazione della posizione comunista e del complesso catto-comunista dei vari governi, la condizione delle nostre Forze Armate è oggi quella di un corpo con una grande testa di generali, ammiragli, di cui molti eccellenti messi a guidare un gracile corpo di giovani reclute svogliate (salvo corpi specializzati), che considerano il servizio di leva tempo perso, o comunque male utilizzato, quando non sia tentazione per altri più gravi danni. Una “forza armata di professione” è oggi necessaria per la grande specializzazione richiesta non solo nei comandanti ad ogni livello, ma anche nel “soldato semplice”. È stato tolto ai giovani, con campagne politiche e di disinformazione, ogni senso del “dovere patrio”, per avere forze armate, che possono tenere il passo con quelle degli altri Paesi della NATO, non c’è che affidarsi alla molla della volontarietà che è sola – unita al guadagno che si può ottenere con questa professione nobilitata – che può rimettere nel giusto binario, il treno della difesa della Patria. Risibile ormai appare l’obiezione delle sinistre, che una forza armata professionale sia “un pericolo per la democrazia”.  Un utile servizio obbligatorio può essere previsto per addestramenti periodici, anche per classi di età dai venti ai quaranta anni, da svolgersi per periodi brevi in varie stagioni dell’anno secondo le regioni, le attitudini fisiche e personali. Questo servizio può anche arricchire lo striminzito esercito degli addetti della “Protezione Civile”, oggi affidato, in caso di emergenza, più al “buon cuore” e all’istinto dei singoli ufficiali e soldati, che alle organizzazioni che sono state (insieme con Carabinieri, Polizia di Stato, Vigili del fuoco) i soli capaci di intervenire quando “scatta l’allarme” per alluvioni, terremoti e altre disgrazie naturali. Un addestramento periodico e continuato per anni, da una preparazione, una “cultura dell’emergenza”, un’organizzazione in grado di “scattare” che sono in grado di fare soltanto persone preparate ed allenate senza dover fare ricorso alle sole pur importanti risorse istintive personali. Ci rendiamo conto che questo lavoro di preparazione psicologica e tecnica dovrebbe cominciare nelle scuole. Una tale scuola di preparazione alla difesa, e anche al servizio civile e idonea ad un contatto più diretto con la natura e l’ambiente per la formazione di una coscienza ecologica. Così i giovani e gli anziani cittadini contribuiranno insieme al formarsi una coscienza del vivere in una solidale comunità di destini.    CAPITOLO QUINTO.   ECONOMIA E SOCIETÀ.  Dopo la caduta del muro di Berlino e la crisi finale delle ideologie totalizzanti, si era diffusa l’aspettativa della fine di tutte le tensioni nel mondo, sia industrializzato che in via di sviluppo. Invece, questa attesa è rimasta delusa, anche se qualche annoso nodo internazionale sembra abbia cominciato a sciogliersi (vedi, per esempio, il faticoso avvio della pacificazione in Medio Oriente o la cessazione della secolare lotta fratricida fra protestanti e cattolici nell’Irlanda del Nord). La frantumazione dell’impero esterno e interno dell’Unione Sovietica; la dissoluzione della Jugoslavia e gli atroci conflitti che ne sono seguiti in tutta l’area balcanica; l’aggressività dell’Irak non più tenuta a freno dalla strategia militare sovietica; l’esplosione sempre più estesa del fondamentalismo islamico in paesi prima moderati o comunque istituzionalmente laici, come l’Egitto e l’Algeria; la gara accesasi fra Iran e Turchia per l’egemonia culturale ed economica nelle repubbliche musulmane dell’Asia centrale ex sovietica; la dissoluzione della repubblica cecoslovacca e i risorgenti nazionalismi nell’Europa orientale (Ucraina, Ungheria, Romania, Moldavia, ecc.). Sono tutti esempi del riemergere di problemi geopolitici che il precedente internazionalismo marxista e la contrapposizione tra i blocchi della guerra fredda avevano solo nascosto, compresso o sopito, ma mai annullato. Per certi aspetti la situazione mondiale sembra quasi tornata indietro di un secolo. Per altri aspetti, invece, l’aumentata pressione demografica dei Paesi emergenti e l’accentuata mobilità delle persone, delle merci e dei capitali ha generato nuovi problemi dopo aver accentuato quelli precedenti.   Il quadro geopolitico ed economico mondiale.  Questo rapido diffondersi di turbolenze internazionali, violente e spesso improvvise, si è innestato in un contesto economico mondiale caratterizzato negli ultimi due-tre anni, in pratica fino ai primi mesi del 1994, da una recessione fra le più lunghe e pesanti del dopoguerra. Il disavanzo ormai cronico del bilancio federale americano e i pesanti costi della riunificazione tedesca, oltre alla sindrome da sovradimensionamento dell’economia giapponese, hanno imposto a queste tradizionali “locomotive” economiche mondiali severi interventi di contenimento dell’inflazione, scatenando così una crisi generalizzata, sostenuta peraltro anche dal parziale ridimensionamento della domanda pubblica per armamenti in molti paesi industrializzati, in seguito alla fine della guerra fredda.  D’altra parte, la stessa evoluzione geoeconomica di tanta parte del mondo ha avuto impatti di qualità e dimensione non ancora totalmente calcolabili sul piano del rapporto fra paesi industrializzati e paesi in via di sviluppo; tra paesi a bassa natalità e ad alto invecchiamento della popolazione e paesi in cui la natalità sta letteralmente esplodendo, non compensata da un corrispondente accrescimento di risorse interne.  Così, il vecchio e sempre grave problema dei rapporti fra Nord e Sud del mondo si è andato complicando ulteriormente, essendo affiancato ormai dal problema dei rapporti fra Ovest ed Est dell’Europa, non più separati dalla “cortina di ferro”. Ciò ha incidenze assai gravi, in ogni caso, nel rapporto fra risorse economiche e popolazioni, da cui deriva in gran parte il fenomeno delle migrazioni di soggetti provenienti dai paesi più poveri e arretrati verso quelli più ricchi e industrializzati, con tutte le tensioni etniche, sociali e culturali che ciò comporta.  Così, la caduta delle tensioni fra i blocchi, insieme all’insorgere o risorgere di tante crisi di natura geopolitica in molte parti del mondo, postula – e non può essere altrimenti, come dimostrano anche le spinte di ulteriore liberalizzazione del commercio mondiale promosse dalla Omc, succeduta al vecchio Gatt – l’accelerazione della realizzazione di una nuova e più equa divisione internazionale del lavoro fra le varie parti del nostro pianeta. Ciò, per evitare che la carenza di risorse e di sviluppo economico delle zone povere scateni massicce migrazioni di popolazioni verso le aree più favorite, così da sconvolgere equilibri consolidati, scatenare reazioni a sfondo razzistico e aumentare, perciò, le tensioni mondiali, già molteplici e di complessa soluzione. Dalla immigrazione incontrollata di soggetti eterogenei provenienti dai paesi poveri le aree industrializzate – come l’Unione europea – non possono difendersi solo con pur necessari provvedimenti di polizia o pattugliamenti navali delle loro coste. Occorre portare il lavoro e procurare fonti di reddito dove braccia e povertà esistono in abbondanza e accettare sui nostri mercati, senza assurdi protezionismi, i prodotti che da tali zone derivano. Si tratta, dunque, da un lato, di accogliere senza traumi le immigrazioni di chi copre qualifiche o mestieri oggi abbandonati dalla forza lavoro dei paesi ricchi, mentre dall’altro occorre accondiscendere al trasferimento graduale di molte produzioni ad alta intensità di manodopera e a bassa tecnologia dalle aree industrializzate a quelle in via di sviluppo, consentendo a queste ultime di esportarne i prodotti sui nostri mercati. Ma tutto questo potrà essere il prezzo da pagare necessariamente per la stessa difesa di una certa soglia di benessere dei paesi più ricchi, senza che l’eccesso di egoismo di questi scateni reazioni sempre più gravi dei tanti diseredati che premono alle loro frontiere. Lo sviluppo dei paesi poveri è, dunque, oltre che un’esigenza etica e politica, un interesse precipuo dei paesi ricchi; interesse che non potrà più manifestarsi solo con le elargizioni caritative o con l’assistenza alimentare (e non), concesse a fondo perduto. Occorre che i mercati dei ricchi si aprano sempre più ai prodotti dei poveri e che questi ultimi imparino a produrre in proprio quello di cui loro necessitano per i consumi interni e per aumentare il loro contributo agli scambi mondiali. Tutto ciò potrà imporre ai paesi ricchi il trasferimento di parte della loro accumulazione di capitali (e, quindi, di una parte dei loro potenziali consumi), per avviare o consolidare quella dei paesi in via di sviluppo. Ma questo avrà, nel tempo, effetti benefici col generale innalzamento della qualità della vita e l’allentamento delle tensioni geopolitiche mondiali, realizzando fattivamente quella solidarietà tra i popoli, che noi stessi mettiamo a cardine della convivenza civile all’interno delle nostre società sviluppate e che il messaggio cristiano, del resto, indica da sempre.   Modello di sviluppo italiano.  L’Italia si colloca in questo complesso scenario mondiale, presente e futuro, con tutte le sue peculiarità di paese industrialmente avanzato, ma nel contempo caratterizzato ancora da molteplici contraddizioni e da squilibri economici e sociali, che la accompagnano fin dalla sua unità nazionale e che si manifestano attraverso il differenziale di sviluppo delle sue diverse aree territoriali. Tale sua peculiarità colloca, in sostanza, l’Italia in una posizione tutta particolare, sia all’interno del gruppo dei G7 (i maggiori paesi industrializzati a livello planetario), sia all’interno dell’Unione Europea, ormai allargata di fatto a quindici Stati a più o meno elevato livello di sviluppo, ma pronta ad imbarcarne altri, anche nell’ambito dei paesi da poco usciti dal comunismo (sia in quanto già appartenenti all’impero interno ed esterno dell’ex Unione Sovietica, sia in quanto nati dalla dissoluzione della ex Jugoslavia).  Tutto ciò comporterà, in concreto che – almeno per alcuni anni, molti o pochi, oggi è difficile dirlo – l’Europa comunitaria sarà caratterizzata essenzialmente come un insieme di economie nazionali solo in parte tra loro integrate, capaci quindi di svilupparsi con diverse velocità. L’Italia, pur collocata tra i sette paesi più industrializzati del mondo, si inserisce di fatto nella UE a metà dell’ormai lungo convoglio di economie a diverso livello di sviluppo, calcolando sia quelle già aderenti a pieno titolo sia quelle in lista d’attesa. E ciò, perché l’Italia raggiunge con le sue regioni del Nord la fascia più alta del benessere e del reddito prodotto, mentre soprattutto con le regioni del Sud registra livelli di reddito e di occupazione comparabili solo con quelli dei paesi più poveri tra i soci attuali dell’Europa comunitaria. Pesa, infatti, sul nostro Paese il passato della Prima Repubblica, dalla quale abbiamo ereditato due milioni di miliardi di debito pubblico (una cosa come il 120125 per cento del nostro Pil); un bilancio statale in cronico e strutturale disavanzo, uno Stato falsamente detto sociale ormai caratterizzato da risultati fallimentari (a loro volta aggravati dagli attuali andamenti demografici, che vedono un forte calo netto delle nascite e un elevato invecchiamento della popolazione); nonché una politica meridionalistica non più adeguata (per i suoi connotati da sempre prevalentemente assistenziali e non produttivistici) alle limitate risorse ridistribuibili del Paese.  Nel contempo, però, l’Italia può vantare – quanto meno al Nord e al Centro, ma anche in alcune zone del Mezzogiorno – un ampio e capillare tessuto di piccole e medie imprese industriali, commerciali e artigiane dotate di notevole dinamicità competitività e di una forte spinta creativa, almeno in alcuni settori dei beni e servizi prodotti. Tali caratteristiche sono oggi alimentate anche dalla ripresa economica in atto, soprattutto dal lato delle esportazioni. Questa peculiarità dello sviluppo economico italiano – che deve solo essere rafforzata in termini strutturali ed estesa capillarmente anche al Sud – é il frutto plurisecolare, socialmente stratificato e in gran parte spontaneo, del carattere prevalentemente urbano di tanta parte della nostra società nazionale e della cultura da essa espressa è una caratteristica tutta italiana che – pur non escludendo ovviamente la crescita di grandi gruppi industriali e finanziari a valenza nazionale o multinazionale (peraltro, sempre di dimensioni minori rispetto a quelle medie esistenti negli altri maggiori paesi industrializzati: da ciò deriva, infatti, una nostra ulteriore debolezza) non può non essere preservata e arricchita nel nostro modello di sviluppo per l’avvenire. E questo, anche perché sottoporre oggi tale realtà a forzose alterazioni, in nome di un disegno rigido ed elitario di indirizzo complessivo per il sistema paese (disegno che sarebbe ormai espressione di una cultura di retroguardia), significherebbe distruggerne probabilmente molti dei presupposti peculiari, con grave danno per l’intera collettività italiana. La natura non va forzata, ma assecondata e migliorata secondo un disegno strategico, che deve certo esistere ma che non può non abbracciare tempi medio-lunghi: la pianificazione di tipo collettivistico e lo stesso fallimento delle “cattedrali nel deserto” del nostro Mezzogiorno devono ben insegnarci qualcosa al riguardo.  UNA POLITICA MEDITERRANEA – Occorre, dunque, domandarci oggi con realismo come questo peculiare e positivo carattere “strutturale” dello sviluppo economico italiano possa affrontare con rinnovato successo la sfida della nuova divisione internazionale del lavoro. L’Italia, per la sua configurazione geografica, è collocata in prima linea rispetto ai grandi flussi migratori provenienti dalla sponda africana, mediorientale e balcanica del Mediterraneo, ove vivono popoli ad altissimo tasso di natalità e a forte coefficiente di sottosviluppo economico. Il modello di sviluppo del nostro Paese, così peculiare ma anche così ricco di permanenti contraddizioni, rischierà dunque di essere letteralmente sconvolto, se non sarà capace di attrezzarsi non solo per superare le sue croniche contraddizioni interne, ma anche per fronteggiare l’impatto dell’immigrazione incontrollata dalle aree geografiche del sottosviluppo. E ciò, tanto più in quanto l’urto maggiore di questa nuova pericolosa realtà rischia di averlo proprio il nostro Mezzogiorno, che è più esposto dal lato del mare e che, nel contempo, lamenta i maggiori ritardi nello sviluppo economico rispetto al resto dell’Italia.  Occorre, pertanto, programmare la crescita ulteriore del nostro apparato produttivo non solo per riassorbire, con l’aumento dei livelli di reddito pro capite e di dotazioni infrastrutturali, i ritardi accumulati negli ultimi decenni dalla parte meno dinamica del Paese, ma anche per proiettare l’espansione del nostro intero apparato produttivo e dei nostri interessi finanziari al di là del mare. Infatti, è da lì che vengono flussi migratori di manodopera, i quali rischiano di travolgerci, aggravando i livelli occupazionali ove essi sono ancora in crisi e scatenando, in molti settori della nostra stessa società nazionale, reazioni xenofobe e razziste: reazioni da condannare, ma anche da prevenire saggiamente.  La soluzione di questi difficili e gravi problemi, almeno in teoria, non appare molto complessa. Si tratterebbe di trasferire nostre produzioni di base (e, quindi, i relativi capitali e investimenti) dagli attuali insediamenti (spesso oggi già in crisi) verso i paesi al di là del Mediterraneo (Albania, Libano, Egitto, Tunisia, Nigeria, Marocco, ecc.), ove l’alta natalità reclama nuova occupazione e maggiori investimenti produttivi, in assenza dei quali si alimentano forti ed erratici flussi migratori di manodopera. Ma, quando si scende dalla teoria alla realtà concreta, i problemi si complicano. Anzitutto, il disinvestimento da produzioni obsolete in Italia crea tensioni sociali e, spesso, coinvolge zone del Mezzogiorno già colpite nel reddito e nei posti di lavoro. In secondo luogo, questo trasferimento di produzioni si imbatte in quello che è chiamato “rischio paese”, trattandosi di spostare insediamenti industriali (con i relativi capitali) in zone ad alta instabilità politica e sociale, con la conseguenza che ben difficilmente gli operatori privati italiani accetterebbero questo rischio senza adeguate garanzie a carico dello Stato, oggi peraltro di ben difficile assolvimento. In terzo luogo, esiste il problema della formazione professionale delle maestranze in paesi a bassissima, se non nulla, scolarità e senza cultura industriale. In quarto luogo, se anche tale complessa operazione riuscisse per i grandi gruppi industriali e finanziari, le complicazioni resterebbero elevate nel caso delle nostre piccole e medie attività produttive. Infine, una volta trasferite queste attività, bisognerebbe sempre vincere le difese doganali dell’UE, che mantengono generalmente tariffe protezionistiche verso i paesi terzi (e, quindi, rendono difficili le esportazioni dei prodotti di questi sui mercati comunitari), salvo eventuali e parziali accordi di associazione di tali paesi con gli organismi europei. Le disponibilità del bilancio statale, di fronte al peso del debito pubblico accumulato e dei disavanzi annuali, si sono oggi giustamente ristrette per gli interventi (erogati finora a pioggia e con conseguenze di sperperi a tutti note) della Cooperazione presso il ministero degli Esteri, nonché per quelli rientranti nelle garanzie Sace sui “rischi paese” e sui crediti all’esportazione. Ma una strategia lungimirante, in questo campo, dovrebbe opportunamente privilegiare una concentrazione di risorse da destinare appunto ai paesi dell’area mediterranea, che oggi più premono alle nostre frontiere e verso i quali dovrebbe essere favorito il trasferimento di produzioni e tecnologie di base, capaci di integrarsi con le nostre produzioni di qualità, che vanno invece difese e sviluppate. Ciò prefigura, altresì, l’esigenza – che va portata soprattutto in sede di UE – di abbattere gradatamente i protezionismi comunitari, i quali tuttora impediscono a molti paesi in via di sviluppo di esportare sui mercati dell’area comunitaria europea, interdicendo così la messa in moto, in quei paesi, di un processo “virtuoso” di crescita del loro reddito e dell’occupazione.  RUOLO INTERNAZIONALE DELL’ITALIA. – Su questi problemi, dunque, l’Italia si dovrà concentrare nei prossimi anni per superarne l’impatto e per svolgere, altresì, un ruolo nella politica internazionale atto a far confluire su questi obiettivi (che sono, poi, comuni a tutta l’Europa comunitaria) le spesso conflittuali volontà degli Stati aderenti all’UE Un ruolo internazionale, con le predette finalità, che l’Italia dovrà saper svolgere non solo rafforzando il suo peso economico, ma anche rendendo credibile la sua stessa azione, auspicabilmente, nell’ambito del Consiglio di Sicurezza dell’ONU, come membro permanente o semi-permanente, ma dotato comunque di uno strumento militare adeguato. E ciò, per poter partecipare con dignità e prestigio alle azioni di pace nel mondo e, in particolare, nell’area mediterranea di nostro più peculiare interesse.   Mezzogiorno ed aree deboli.  Nel perseguire tale complessa politica, l’Italia dovrà, dunque, concentrare anzitutto le sue risorse nella soluzione dei problemi del Mezzogiorno e delle altre aree di crisi del Paese, specie se vorrà rendere possibili i predetti graduali trasferimenti di produzioni di base nei paesi a più alta natalità e a costo del lavoro e dell’energia più bassi. Se non si risolveranno i problemi delle nostre aree di crisi e, in particolare, del nostro Mezzogiorno, sarà impensabile operare, infatti, tali trasferimenti senza scatenare violente resistenze di interessi sindacali e settoriali. Ma la soluzione di tali problemi non potrà passare più attraverso la tradizionale politica assistenziale e di sostegno della domanda e dei consumi, nelle nostre aree critiche, perché per tale politica non ci sono più risorse sufficienti e perché finora i suoi risultati sono stati fallimentari. Ciò, naturalmente, non dovrà impedire di erogare tutti quei fondi pubblici che sono collegati a programmi e interventi già da tempo approvati e rimasti attuati, in tutto o in parte, per vischiosità burocratiche (dovute spesso alla cessazione dell’intervento straordinario) o per incapacità degli enti territoriali minori (cui competono) di accedere efficacemente ai fondi stanziati dalla UE per le nostre aree deboli (fondi per le politiche di coesione). Occorrerà, inoltre, stimolare l’impiego del risparmio nei capitali di rischio delle imprese locali, invece di vederli tradizionalmente dirottati verso gli impieghi del Nord o verso i titoli di Stato, con conseguenze ovvie di impoverimento capitalistico. Andranno nel contempo, chiamate le banche ad un ruolo attivo di guida e di sostegno delle attività esistenti e di quelle da avviare (indirizzandole cioè verso una nuova e più moderna professionalità creditizia), specie nel caso delle piccole e medie imprese industriali, commerciali, artigiane e, in genere, del terziario produttivo. Per queste ultime, infatti, l’accesso al credito non dovrebbe più limitarsi al mero rilascio agli enti prestatori di garanzie reali adeguate, per fronteggiare i rischi degli affidamenti loro concessi, ma dovrebbe accompagnarsi da parte degli stessi erogatori del credito – con la supervisione delle Camere di commercio, opportunamente riformate come sportello unitario per le predette attività piccole e medie – ad una attiva funzione di studio dei mercati ove operano i clienti, di suggerimenti sulla qualità dei prodotti, sul marketing degli stessi, sull’organizzazione aziendale. E ciò, al fine di far sì che il prestatore di denaro accompagni i propri piccoli e medi clienti affidati nella loro operatività e non li abbandoni senza ulteriori sostegni tecnici, dopo il rilascio delle garanzie, alle insidie del mercato e della congiuntura, preda – in caso di difficoltà o di crisi – dell’usura e dei ricatti della criminalità finanziaria.  Un mestiere, dunque, di tutoraggio da parte delle banche (attraverso propri o altrui settori specializzati) per difendere la stessa solvibilità dei loro debitori, anche se questo comportasse per esse costi, che comunque sarebbero compensati dalla minore necessità di cautele contabili per fronteggiare rischi di sofferenze e di insolvenze. Per il rafforzamento delle aree deboli non basta, tuttavia, una azione decisa e innovativa nel settore del credito e, più in generale, dei canali di finanziamento per le piccole e medie imprese. Occorre uno sforzo organico, da un lato, per rendere efficaci i sistemi di istruzione e formazioni professionali della forza lavoro da impiegare nelle nuove attività produttive di tutte le dimensioni; dall’altro, per aiutare la formazione di nuove e valide energie imprenditoriali, specie nel settore delle piccole dimensioni, delle quali le aree deboli – e, in particolare, il Mezzogiorno – hanno bisogno. Tutto ciò, per far sì che il deflusso di attività a bassa tecnologia verso i paesi in via di sviluppo, come si è già detto, venga compensato da produzioni a più elevata tecnologia, per le quali occorrono maestranze più qualificate, sia sul piano del livello di scolarità, sia su quello della competenza tecnica più specifica.  NEL SETTORE DELL’ISTRUZIONE PROFESSIONALE. – Non solo nelle aree deboli ma in generale in tutto il Paese – in passato si è assistito ad inefficienze organizzative e a sprechi di pubblico denaro da parte degli enti preposti (soprattutto le Regioni, che hanno competenza nel settore per dettato costituzionale), anche per quanto riguarda l’utilizzo dei fondi destinati a questo scopo dal Fondo sociale europeo. È, dunque, necessario che nel futuro si evitino queste inefficienze e questi sprechi per ottenere dall’istruzione e riqualificazione professionale tutti quei risultati che, specie nelle aree deboli, consentano di rendere disponibile una forza lavoro capace di partecipare, con elevate professionalità, alle sfide che verranno alle produzioni nazionali dalle evoluzioni del mercato mondiale.  Nel contempo, nel Mezzogiorno e nelle altre aree deboli del Paese, dovranno essere accelerati tutti gli sforzi per stimolare la nascita e la crescita delle capacità imprenditoriali. I risultati, raccolti finora dal Comitato (ora Società) per la gestione dei fondi della legge 44 sull’imprenditorialità giovanile, vanno presi ad esempio per allargare un metodo di tutoraggio e di supporto alle nuove iniziative di medie e piccole dimensioni nei vari settori produttivi, cui dovrebbero contribuire anche le nuove professionalità delle banche, come detto in precedenza. Spesso in questi campi si tratta di stimolare e supportare energie già presenti e latenti, che chiedono solo di vedersi sostenute nello slancio imprenditivo, possibile tanto nelle aree deboli, quanto nelle altre zone del Paese, ove tali iniziative si sono diffuse in forma più spontanea a seguito dell’accumulazione originaria nel campo delle esperienze e dei capitali, umani e finanziari.  Accanto a questa mobilitazione di risparmio e di iniziative, opportunamente supportate a livello locale, nelle zone del nostro Paese ancora in crisi strutturale le limitate risorse pubbliche dovranno essere canalizzate verso il finanziamento di quella dotazione di infrastrutture, che tuttora differenziano negativamente queste zone rispetto al resto dell’Italia e penalizzano in esse la stessa nascita e il rafforzamento delle iniziative imprenditoriali. È questa, in sostanza, l’esigenza di fornire il Mezzogiorno e le altre aree arretrate di una maggiore dotazione di capitale sociale accumulato, perché da esso derivano quelle economie esterne che favoriscono la nascita e la vitalità soprattutto delle medie e piccole imprese, ma anche dei grandi gruppi industriali, nelle zone meno favorite del Paese. Se vogliamo che produzioni mature o di base, ovvero produzioni complementari di altre a più alta specializzazione o tecnologia (da sviluppare in Italia), gradatamente si trasferiscano nei paesi di forte natalità ed emigrazione, senza creare drammi sociali nelle zone dove esse vengono smantellate, le dotazioni di adeguate infrastrutture (strade, telecomunicazioni, ferrovie, acquedotti, energia, ecc.) in queste zone sono indispensabili. E ciò, per favorire la nascita e il rafforzamento di produzioni alternative a più elevata intensità di tecnologia e di capitale, magari per mantenerle in qualche modo collegate a quelle emigrate altrove e che chiedono giustamente sbocchi di mercato in Italia.  In questo senso, occorre realizzare tutte quelle infrastrutture che riducano i costi degli insediamenti produttivi nel Mezzogiorno, in modo che le produzioni e i servizi meridionali possano raggiungere i mercati di sbocco sia al nord che sulle sponde del Mediterraneo, senza le penalizzazioni che oggi le caratterizzano. Ciò vale in specie per il sistema dei trasporti su gomma e su rotaia, che vedono il Mezzogiorno tuttora fortemente svantaggiato rispetto all’Italia del Centro-Nord. Ciò vale anche per il sistema delle Telecomunicazioni e dei servizi informatici, ancora prevalentemente concentrati nelle aree più forti del nostro Paese.  POLITICA DELLA RICERCA PRODUTTIVA. – Altro aspetto – da evidenziare come elemento di stimolo alla specializzazione sempre più elevata dei nostri prodotti, da mantenere e sviluppare a fronte di quelli che fatalmente emigreranno nei paesi in via di sviluppo – é quello dell’incentivo alla ricerca scientifica e tecnologica finalizzata ad obiettivi produttivistici. Un paese come il nostro, ad elevato livello di reddito pro capite e, quindi, ad elevato costo del lavoro per unità di prodotto, non potrà reggere la concorrenza mondiale, continuando ad avere una bilancia dei brevetti costantemente passiva, un saggio di trasferimento dell’innovazione tecnologica nei processi e nei prodotti tendenzialmente basso e un livello di ricerca produttivistica (cioè sfociante in abbattimento di costi o in miglioramento qualitativo di prodotti e processi) altrettanto ridotto, anche con riferimento alla spesa complessiva derivante sia da fonti pubbliche che private. Se dovremo adattarci alla nuova divisione internazionale del lavoro, anche per nostra convenienza di paese prospero ma a forte calo netto delle nascite e, quindi, a graduale contrazione della forza lavoro nazionale, è evidente che la difesa della qualità dei nostri prodotti sul mercato mondiale dovrà essere efficace e continua, per difendere quote e presenze italiane che ormai non potranno più affidarsi ai prodotti di massa e di bassa qualità o di tecnologia semplificata. E tanto meno potrebbero affidarsi a barriere protezionistiche, oggi non più accettabili e nemmeno convenienti. Di qui l’esigenza di programmare la crescita della nostra spesa per ricerca e sviluppo, nel prossimo decennio, in modo da raggiungere almeno il 2% del nostro Pil. Ecco, dunque, l’importanza decisiva della ricerca in tutti i suoi campi, verso la quale vanno indirizzate ormai risorse selettive e programmate, dati i vincoli stringenti del bilancio pubblico. Ecco, ancora, la necessità di una nuova politica istituzionale della ricerca concentrata a livello pubblico sotto un unico ente governativo responsabile per l’indirizzo e il controllo e realizzata attraverso razionalizzazioni, finalizzazioni e verifiche “sul campo” (che riguardino sia il CNR, sia l’ENEA, sia ancora l’ASI e l’INFN, tanto per fare riferimento alle istituzioni pubbliche di maggior rilievo oggi esistenti).  In stretta connessione col livello e la qualità della ricerca tecnologica dovrà essere anche la formazione professionale degli occupati in questo settore, nel contesto di un più alto e valido livello di scolarità dell’intero Paese. Ma, accanto a questi, altri problemi di grande rilievo vanno collegati allo scenario futuro della nuova divisione internazionale del lavoro, per far sì che i trasferimenti di produzioni di base, o complementari rispetto a produzioni di alta qualità, avvengano agevolmente. Si tratta quanto meno di attenuare i “rischi paese”, a cui sarebbero assoggettate tali iniziative, rischi che peserebbero sui soggetti italiani promotori, specie se rappresentati da piccole e medie imprese.   Ambiente e territorio.  La politica ambientale e di riassetto territoriale, in cui occorre un razionale accordo fra autorità centrale e autorità regionali, costituisce parte integrante dell’azione da svolgere sul modello di sviluppo del nostro Paese. Il Ministero dell’Ambiente è stato istituito nel 1986 a seguito di quanto avvenuto in altri paesi occidentali ed in conseguenza dell’attenzione e dell’allarme causato da numerosi problemi ambientali che in Italia avevano assunto carattere di emergenza (rifiuti, rischio industriale, dissesto idrogeologico, saccheggio e, cementificazione del territorio, carenze di aree protette). Un dicastero che, tuttavia è nato anche sull’onda di una “cultura verde” che sembrava destinata ad affermarsi nel mondo intero, nell’arco di pochi anni. Tra le premesse ideali alla sua costituzione vi erano: il concetto dello sviluppo come processo per sua natura limitato, una valutazione delle risorse (naturali non rinnovabili inferiore rispetto ai dati scientifici e l’avversità verso i “sistemi complessi”, giudicati antidemocratici in quanto governabili solo da chi disponesse di capacità tecnico-specialistiche. Per questo condizionamento e per l’affidamento del Dicastero a Ministri assai poco amministratori, il Ministero fu subito caratterizzato come luogo della negazione. Dal Ministero dell’Ambiente venivano le proibizioni alle nuove industrie, all’ammodernamento delle infrastrutture, a qualsiasi iniziativa suscettibile di incidere, sia pure marginalmente, su un contesto ambientale concepito come entità immutabile. I fondi disponibili venivano in larga parte destinati, in modo diretto o indiretto, alle associazioni ambientaliste, autoinvestite di ruolo e funzioni quasi sacerdotali. La maturazione del dibattito internazionale aveva nel frattempo già superato il concetto di “limite dello sviluppo” per elaborare quello di “sviluppo sostenibile”: il progresso produttivo e dei, consumi veniva posto in relazione necessaria con l’ambiente; la conservazione dell’ambiente diveniva a sua volta fattore positivo del progresso umano, in termini di qualità della vita e di stimolo a nuovi assetti produttivi. Il concetto di “sviluppo sostenibile” diventa il verbo comune nel campo ambientale con la Conferenza di Rio (1992). La necessità di avviarsi sulla strada di uno sviluppo sostenibile parte dalla premessa che le risorse esistenti sul Pianeta sono limitate (seppure disponibili in quantità maggiori rispetto alle previsioni formulate agli inizi degli anni 70), il loro consumo è mal distribuito e spesso genera un inquinamento che tra breve la Terra non sarà in grado di tollerare.  Sviluppo sostenibile è quello che soddisfa le esigenze del presente senza compromettere la possibilità delle future generazioni di soddisfare le proprie, questa la definizione adottata dalla Commissione Bruntland e fatta propria dalla Conferenza di Rio. Solidarietà tra generazioni ma anche tra popoli che vivono in uno stesso momento storico: maggiore equità nella distribuzione delle risorse. Come si vede, impegni che impongono un serio ripensamento dei modelli produttivi e di consumo; un allargamento della gamma per raggiungerli: agli strumenti normativi si affiancano quelli economici, cosicché “i prezzi praticati devono rispecchiare la totalità dei costi che la produzione ed il consumo fanno pesare sulla società compresi quelli ambientali”. Ecotasse, disincentivi ed incentivi economici e fiscali, depositi cauzionali sono strumenti che devono essere utilizzati per spingere i protagonisti del mercato (produttori e consumatori) a tener conto dell’impatto ambientale dei propri comportamenti. A questi si affiancano gli strumenti volontari (ecoaudit ed ecolabel) e l’informazione al cittadino che deve essere sempre più completa e puntuale.  Orientare il mercato e di conseguenza la ricerca scientifica e tecnologica ed i modelli produttivi verso scelte ecocompatibili, significa optare per uno sviluppo che ha di mira i valori della qualità della vita, della solidarietà tra generazioni e popoli, della reale cooperazione e non della rapina ai danni altrui.  Se nell’ottica dello sviluppo limitato la funzione propria del Ministero dell’Ambiente era il blocco delle nuove iniziative; nella logica dello sviluppo sostenibile essa doveva diventare la programmazione. Solo l’inserimento del filtro ambientale nei processi programmatori consente, infatti, di governare il divenire della struttura produttiva e degli interventi sul territorio, garantendo l’equilibrio tra conservazione dell’ambiente e sviluppo economico. Oltretutto, i fenomeni ambientali sono per loro natura governabili solo in tempi medio-lunghi. Qualunque azione intrapresa per modificarli tende ad avere effetto a distanza almeno di mesi, più spesso di anni, dal momento in cui è messa in opera. L’intervento di recupero dello squilibrio ambientale è difficile e costoso, molte volte più difficile e costoso della prevenzione, mentre è relativamente semplice ed economico prevenire il verificarsi dello squilibrio, ad esempio mediante la programmazione e controllo degli interventi sul territorio e la diretta diffusione nella collettività di una cultura ed una consapevolezza ambientale. Ma il Ministero dell’Ambiente, che avrebbe dovuto essere, un grande ministero di programmazione, in particolare del territorio, è stato gestito come un piccolo ministero di spesa, e tale è diventato. Ci si è limitati ad elargire interventi a pioggia, a finanziare direttamente o indirettamente associazioni ambientaliste, a ricattare industriali ed operatori economici sotto la minaccia di impedirne le iniziative; e ad intervenire nelle emergenze ambientali.  In questi anni il Ministero dell’Ambiente poche volte è riuscito ad andare oltre gli interventi di emergenza. Scarsi o nulli gli organi e gli strumenti per applicare il principio “chi inquina paga”, poco il coordinamento (e l’ascolto) presso gli altri Ministeri (Industria, Lavori Pubblici, ecc.) e minima la capacità di spendere efficacemente i (pochi) soldi assegnati (per non parlare delle Regioni). L’inadeguatezza del Ministero e della politica ambientale finora realizzata (in tal senso la proposta di riforma del Ministero presentata durante la partecipazione di AN al Governo e non realizzata per la crisi del Governo stesso avrebbe rappresentato un significativo passo in avanti) balzano agli occhi se confrontati con gli impegni di vasto respiro presi con il recepimento italiano dell’Agenda XXI approvata alla Conferenza di Rio e le nuove strategie ed obiettivi fissati dal V Piano di Azione ambientale della CE.  La scommessa dell’ambiente nei prossimi anni è innanzitutto questa: fare della problematica ambientale il parametro attraverso il quale verificare la validità e la sostenibilità degli interventi sul territorio. In qualunque attività di pianificazione di interventi sul territorio si deve tener conto delle esigenze dell’ambiente: ciò significa che il Ministero dell’Ambiente deve essere presente nella sede in cui tali attività vengono svolte. Per poter far fronte in modo soddisfacente a questo impegno occorre innanzitutto preparare la macchina burocratica alle nuove esigenze: la realizzazione di questo impegno è collegata all’approvazione del DL di delega al Governo, già in discussione alla Camera.  Altro passaggio essenziale è la razionalizzazione e la organizzazione della normativa in campo ambientale: basti pensare che oggi le norme a valenza ambientale, spesso contraddittorie, sono contenute in almeno trentamila fonti normative diverse. Il DL di delega prevede anche la formazione del “Codice dell’Ambiente”, cioè di uno o più Testi Unici che semplifichino la normativa e ne rendano effettivamente possibile il rispetto. Al fine di consentire al Ministero il recupero della funzione di programmazione che gli deve essere propria, tra i filoni di intervento normativo previsti dal DL è compreso esplicitamente quello relativo alla revisione delle procedure di programmazione. Nel quadro della razionalizzazione normativa, poi, l’effettivo varo dell’Agenzia per l’Ambiente (ANPA) consentirà di dotare il Ministero di una struttura periferica ad oggi inesistente. Un ulteriore filone normativo è quello della difesa del suolo, nel quale è drammaticamente urgente giungere al coordinamento degli interventi, come dimostrano gli eventi della recente alluvione in Piemonte, Liguria e Lombardia.  Approvata la delega al Governo per il Codice, due anni di lavoro saranno necessari per mettere a punto una normativa ambientale razionale ed aggiornata. Nel frattempo, proprio in ragione della gran quantità di norme in essere e della conseguente necessità di adeguarle alle esigenze concrete, l’attività normativa del Ministero è assai consistente, e non sempre viene svolta con soddisfazione, tenuto conto della situazione parlamentare tutt’altro che facile.  Occorre quindi procedere con l’attività amministrativa ordinaria e così dovrà essere varata una grande iniziativa di verifica della “situazione acqua”. Alle centinaia di migliaia di miliardi spesi nel settore negli ultimi trent’anni non corrisponde, infatti, una situazione soddisfacente. Partendo dal concetto che l’acqua potabile è un bene limitato, necessario: lottare contro gli sprechi nel sistema della rete degli acquedotti e nei consumi, adeguare i prezzi al livello europeo, razionalizzare il sistema distributivo. è bene che anche le Regioni siano sollecitate in questo senso.  L’altro grande filone dei problemi ambientali tradizionali, quello dei rifiuti, è stato avviato ad un regime soddisfacente da una serie di provvedimenti che tendono a razionalizzarlo, alcuni dei quali attesi da anni. Occorre proseguire in questa attività, per giungere ad una situazione ottimale, che veda prodotto e conferito in discarica il minimo possibile di rifiuti, mentre tutto il possibile viene riutilizzato o avviato alla combustione con generazione di energia. Un’iniziativa in questo senso potrà essere assunta, a norme attuali, anche in un prossimo futuro.  Gli interventi di controllo sull’inquinamento atmosferico ed acustico devono proseguire e divenire più efficaci, come si sta completamente facendo mediante gli interventi normativi ed amministrativi in corso. Altrettanto deve avvenire a proposito dei pericoli determinati da insediamenti industriali e da attività a rischio.  La politica dei Parchi dovrà essere proseguita, nell’ottica nuova che è già stata enunciata: coinvolgimento delle popolazioni e obiettivo di rendere il Parco naturale un’occasione di sviluppo economico e sociale compatibile con l’ambiente naturale. Le passate amministrazioni avevano parlato molto e concluso poco in materia: ora si sta facendo sul serio. Per rendere praticabile il nuovo concetto di Parco, tra l’altro, è in avvio l’istituzione di un corso di specializzazione post-laurea per i gestori dei parchi.  La localizzazione mediterranea dell’Italia postula, da parte nostra, una significativa politica dell’ambiente marino. La fase attuale, non ancora completata, di definizione delle competenze tra i Ministeri dell’Ambiente e dei Trasporti (un tempo affidate al Dicastero della Marina Mercantile) ha finora ritardato integrate iniziative nel settore. La scommessa sull’avvio di un vero sviluppo sostenibile, e la conseguente filosofia degli interventi di politica ambientale, saranno definite nel nostro Paese, nei prossimi anni. Le possibilità sono due: scegliere una politica coraggiosa nel segno della sostenibilità dello sviluppo e contribuire al rilancio dell’Italia nel contesto internazionale, o proseguire in un atteggiamento rigoroso a parole, lasciando di fatto mano libera agli inquinatori e ai devastatori del territorio e penalizzando il sistema economico. La strada seguita nel passato è stata piuttosto la seconda: oggi è necessario battersi per la prima.   Agricoltura e ricchezza.  Anche in stretta connessione con la politica ambientale, ma con una valenza strategica tutta propria, si colloca la politica delle risorse agricole, sia come valida salvaguardia di ricchezza accumulata attraverso i secoli e le generazioni (con importanza rilevante anche per il fascino di tanta parte del paesaggio italiano), sia come fonte di occupazione qualificata, anche nel contesto di un Paese che ha da tempo imboccato la strada dello sviluppo industriale avanzato e della terziarizzazione dell’economia. Infatti, l’agricoltura italiana – il cosiddetto settore primario – rappresenta ancora un comparto importante della nostra economia, con una superficie agricola utilizzata di oltre 17 milioni di ettari ed una occupazione di un milione 749 mila addetti ufficiali (da aumentare considerevolmente, però, se si considera il diffuso sistema del “part-time”), pari all’8,2% di tutta la nostra popolazione attiva occupata. Al 1989 dato oggi certamente superato le aziende agricole ammontavano a 2 milioni 665 mila, con una superficie media per azienda di appena 5,6 ettari: indice di una grave frantumazione della proprietà e della gestione d’impresa nella nostra agricoltura, specchio di tante inefficienze e del basso livello di reddito che la caratterizza. Lo Stato, comprese le Regioni, ha destinato al settore negli anni 199193 circa 13.271 miliardi in media all’anno, di cui 9.046 per interventi AIMA e 4.225 come bilancio statale. L’incidenza percentuale degli stanziamenti dello Stato per l’agricoltura sul totale degli stanziamenti in conto capitale è andata, peraltro, sempre più calando, passando dal 6,5% del 1986 al 5,3% del 1993.  Durante gli anni ‘80 e nei primi anni ‘90, il sistema agricolo nazionale ha subito forti contraccolpi negativi dal lato dei prezzi. In questo periodo, infatti, i prezzi dei prodotti agricoli sono diminuiti mediamente di oltre il 30 per cento in termini reali: tale crollo ha condotto ad una diminuzione del 25 per cento in termini di valore aggiunto e di risultato lordo della gestione reale del settore. Ciò ha ovviamente determinato una crisi che, nel 1993, ha portato alla fuoriuscita dal sistema di circa 110 mila aziende e ad un esodo di occupati dal settore agricolo pari a circa 150 mila unità. Il che si è determinato, soprattutto, a seguito del fatto che il divario fra la crescita del reddito e la crescita dei costi si è collocato, nello stesso periodo, su un valore di circa il 30% in termini di eccedenza della dinamica dei secondi sui primi, determinando in tal modo il valore medio delle perdite delle aziende agricole nell’anno citato. Si tenga presente, poi, che attualmente il reddito complessivo medio della nostra agricoltura dipende per circa il 44% dagli aiuti comunitari. Cosa potrà accadere quando detti aiuti, in conseguenza degli accordi di rinnovo del Gatt e della revisione della politica agricola comunitaria (Pac) già in progressiva crisi di bilancio, verranno meno, come molti paventano e prevedono? È un interrogativo angoscioso che occorre porsi responsabilmente per tempo, in quanto il settore agricolo – da tutti gli Stati del mondo – é considerato strategico e, quindi, aiutato e protetto come fonte di lavoro, presenza sul territorio e garanzia di alimentazione. Alcuni economisti sostengono che, in regime di liberismo spinto, ogni Stato dovrebbe produrre ciò per cui è vocato e ciò che è conveniente in termini di costi e ricavi: conseguentemente, l’agricoltura nei Paesi industrializzati, caratterizzati da un elevato tenore di vita e quindi da alti costi di produzione, non avrebbe in teoria ragione di esistere. Poi, però, un dittatore qualunque di un Paese esportatore privilegiato di derrate alimentari di base sui mercati delle economie più ricche potrebbe, alla prima crisi, mettere in ginocchio per fame anche una grande potenza. Poi, ancora, le acque – come tristemente avvenuto di recente, ma non per la prima volta – senza più il freno di alberi, argini e cure dell’uomo, potrebbero stravolgere monti e colline, piombare a valle e seminare distruzione e morte. Poi, infine, ex contadini scontenti e frustrati potrebbero riversarsi sulle città, andando ad ingrossare l’esercito dei disoccupati di un risorgente sottoproletariato urbano.  Ecco, allora, la concezione “strategica” che tutti gli Stati industrializzati riservano all’agricoltura, USA e Giappone compresi. Ecco, allora, l’intervento dello Stato che deve essere volto soprattutto a migliorare le strutture produttive, la ricerca e la sperimentazione, i mezzi tecnici, il credito; a favorire regolari e razionali rapporti di “filiera” tra le produzioni primarie, la loro commercializzazione e le industrie di trasformazione che ne elevano il valore aggiunto. Bisogna mettere mano ad una legislazione per i rapporti di filiera, in modo che l’agricoltore non resti compresso tra l’industria di trasformazione e le esigenze della grande distribuzione organizzata, ma abbia invece la possibilità di instaurare con esse un proficuo rapporto di reciproca convenienza, affinché – con informazioni ed indicazioni operative – i prodotti agricoli si adattino sempre meglio alle richieste del mercato italiano ed europeo: senza ovviamente creare protezionismi che danneggerebbero gli interessi dei consumatori. A questo proposito, occorre anche che la qualità dei prodotti venga riconosciuta e valutata con differenziazioni di prezzo, in modo da invogliare l’agricoltore a produrre meglio, visto che poi il meglio ripagherà i suoi sforzi e sacrifici.  Esistono, poi, ancora problemi da risolvere in materia di accesso delle imprese agricole al credito, per il quale valgono i discorsi già fatti più in generale per tutto il settore delle piccole imprese (vedi 2.3.2). Come pure va incoraggiato l’agriturismo, rappresentando esso una integrazione di reddito per il piccolo o medio produttore agricolo e una occasione di rivitalizzazione dell’Italia “minore”, ricca di storia, d’arte e di tradizioni artigianali di ampia eccellenza. Discorso peculiare è, ancora, quello del rilancio e sostegno dell’agricoltura nel Mezzogiorno e nelle altre aree deboli del Paese; nonché quello del vasto progetto di forestazione. Bisogna, in ogni modo, facilitare e sostenere la presenza dell’uomo nelle campagne, soprattutto in montagna e in collina, perché senza la presenza dell’uomo l’assetto del territorio si degrada, fino a provocare i dissesti idrogeologici a cui assistiamo periodicamente in Italia. La presenza dell’agricoltore, dell’allevatore, del boscaiolo è indispensabile e utile a tutta la comunità nazionale. Per questo, se il reddito è insufficiente presso le imprese marginali, bisogna considerare l’ipotesi di una sua integrazione, erogando stipendi a titolo di “guardiani del territorio”, in particolare nelle zone più a rischio.   Finanza pubblica e privatizzazioni.  Affinché l’Italia sia in grado di affrontare il problema dei rapporti con il mondo del sottosviluppo, adattando e migliorando secondo le nuove esigenze il proprio modello di crescita, occorre che essa sia in grado di sciogliere con rapidità e decisione i molti nodi strutturali che la caratterizzano nel campo della finanza pubblica e che la pesante eredità del passato ha trasferito sulle spalle dell’attuale maggioranza e del governo che essa esprime. Da questo punto di vista, il nodo da sciogliere è rappresentato dal pesante fardello sia del debito statale accumulato (tanto quello diretto, quanto quello indiretto che fa capo alla previdenza pubblica), sia del disavanzo annuale ormai cronico dell’intero settore pubblico allargato, che si alimenta soprattutto attraverso l’onere del servizio interessi sul debito e attraverso il peso del rimborso dei prestiti via via in scadenza e in necessario rinnovo.  NO AL CONSOLIDAMENTO DEL DEBITO, MA GRADUALE RIENTRO. – Il gravame di questo imponente fardello sul prodotto interno lordo e sul cambio della lira è a tutti palese, non più eludibile e affrontabile soltanto con interventi di tipo strutturale. Questi interventi di struttura non devono, però, costituire illusorie scorciatoie, capaci solo di alimentare panico sui mercati finanziari e, quindi, di aggravare la nostra situazione nazionale. Ci riferiamo alle ricorrenti tentazioni di qualche parte della sinistra, propensa ad ipotizzare pericolosi, anzi assurdi, provvedimenti di consolidamento del debito statale, i quali sarebbero rimedi peggiori del male cui vorrebbero portare lenimento. Basterebbe pensare a quale fine farebbe il corso dei titoli pubblici italiani e il cambio della lira sui mercati finanziari di fronte ad un annuncio di consolidamento del debito dello Stato, a parte la caduta di ogni credibilità dell’Italia per il futuro nel concerto delle nazioni industrializzate. L’unica strada da percorrere, dunque, in questo campo è quella dei coraggiosi e rigorosi piani graduali di rientro – da portare a buon punto, se non a definitiva conclusione, entro la fine di questo secolo – già prefigurati dal Documento di programmazione economica e finanziaria per il triennio 199597, presentato l’estate scorsa dal Ministro del Tesoro ed approvato dal Parlamento. Si tratta, dunque, di agire sulle componenti strutturali del disavanzo pubblico: previdenza, sanità, trasferimenti agli enti locali e alle imprese. Infatti, l’intervento sui ritmi di crescita futura della spesa statale nei predetti settori è la strada da battere oggi in prevalenza, posto che la pressione fiscale sul prodotto interno lordo non potrà ragionevolmente aumentare nei prossimi anni: anzi, dovrebbe in qualche modo gradualmente diminuire per sostenere con realismo una opportuna politica dell’offerta, generatrice di nuova occupazione.  Il nodo, dunque, della riduzione della spesa statale resterà a lungo un vincolo della politica fiscale italiana: la sfida sarà allora concentrata nello sforzo di conciliare tale vincolo con l’esigenza di rafforzare e consolidare il nostro modello di sviluppo, eliminando i ritardi e gli squilibri che esso si porta dietro da sempre. Ma questa linea di interventi dal lato della spesa, non potendo più prefigurare scorciatoie di tipo inflazionistico precluseci dal Trattato di Maastricht, dovrà necessariamente essere accompagnata anche da una lungimirante politica delle entrate. Se la pressione tributaria, come si è detto, non potrà accrescersi, ma anzi in prospettiva dovrebbe diminuire, bisognerà giocare tutto sull’aumento della base imponibile veicolato dallo sviluppo della struttura produttiva, nonché dalla riduzione dell’elusione e dell’evasione fiscali, che potrebbero derivare da una riforma tributaria calibrata sullo spostamento della tassazione dalle persone alle cose. Ciò consentirebbe, appunto, di incentivare la propensione al risparmio degli italiani, tradizionalmente sempre elevata, in modo da sostenere gli investimenti produttivi e infrastrutturali, che il nostro peculiare modello di sviluppo imporrà, per fronteggiare – come già detto – la nuova divisione internazionale del lavoro e la necessità di sciogliere i nodi congeniti ancora esistenti nel Mezzogiorno.  FISCALITÀ SULLE COSE, MENO SULLE PERSONE. – Lo spostamento della pressione tributaria dalle persone alle cose consentirebbe anche – attraverso una riduzione dell’imposizione sul reddito delle persone fisiche e giuridiche e un aumento della tassazione sui consumi, ferma restando l’ipotesi di invarianza nel tempo (anzi di riduzione) del tasso di inflazione, che l’aumento delle imposte sui consumi non dovrebbe certo provocare – di dare un contenuto realistico ai discorsi che si vanno facendo sul federalismo fiscale, nel quadro delle riforme da apportare alla Costituzione. Infatti, mentre da un lato l’alleggerimento della pressione tributaria nell’ambito delle imposte personali ridurrebbe certamente la propensione all’elusione e all’evasione, rendendole meno convenienti e più rischiose rispetto ai risultati da conseguire, dall’altro lo spostamento della pressione sulle imposte a carico dei consumi permetterebbe più facilmente di mantenere forme di accertamento unitario (quali sono necessarie, per esempio, per la riscossione dell’IVA, anche ai fini del finanziamento dell’UE), accompagnate, però, da una ripartizione del gettito fra i diversi livelli di governo ipotizzati in sede istituzionale (governi centrali, regionali e locali). Questa operazione consentirebbe, altresì, di eliminare duplicazioni inique oggi esistenti (per esempio a carico della proprietà edilizia: ICI e IRPEF per le persone fisiche; ICI, IRPEG e ILOR per le persone giuridiche) e di iniziare una politica di incentivi fiscali a favore delle famiglie numerose in sede di tassazione diretta. Ciò, nel quadro di un più generale indirizzo di interventi economici, amministrativi e sociali per rilanciare in Italia il tasso di natalità, in forte e preoccupante calo da diversi anni (con conseguenze assai pericolose nel medio-lungo periodo: un paese dove calano le nascite è destinato nel tempo a impoverirsi e a snaturarsi etnicamente e culturalmente).  L’evasione fiscale e l’efficienza dell’amministrazione finanziaria – Spostare tendenzialmente la fiscalità più sulle cose che sulle persone implica, ovviamente, affrontare in modo realistico il problema dell’evasione fiscale e quello dell’efficiente funzionamento dell’amministrazione finanziaria, che l’evasione dovrebbe contenere e combattere. Si stima che l’evasione in Italia raggiunga i 100 mila miliardi annui. Non si può sapere a priori se tale stima sia approssimata per difetto o per eccesso, poiché un calcolo più preciso si dovrebbe confrontare, da un lato, con la variabile della “economia sommersa” e, dall’altro, con calcoli più sofisticati sulle poste non comprese nel valore ufficiale del prodotto interno lordo. Sta di fatto che, a partire dalla riforma tributaria del 1973, la legislazione fiscale italiana si è andata talmente complicando e moltiplicando che gli spazi ai fenomeni di elusione e di evasione si sono concretamente allargati, anche a prescindere dal costume disinvolto di certi contribuenti e dalle difficoltà per gli accertamenti di una amministrazione finanziaria spesso demotivata e condannata all’inefficienza.  Tuttavia, è evidente che il degrado del costume morale nazionale, alimentato dalla percezione della corruzione insita nella classe partitica del regime consociativo (prima ancora che esplodesse Tangentopoli), ha avuto sempre più ampie rispondenze in quell’aspetto degenerato del comportamento collettivo che si manifesta appunto con l’evasione tributaria. Oggi, dunque, occorre ricostruire la moralità della classe politica, di pari passo col radicale riassetto della legislazione tributaria, prima di poter vedere frutti palesi e consistenti sul fronte dell’evasione fiscale, nel senso di una sua graduale attenuazione entro limiti fisiologici per una società capitalistica e industriale avanzata.  In questo quadro, lo spostamento di parte ulteriore della potestà tributaria dallo Stato centrale ai governi degli enti territoriali minori dovrebbe avere anche un risvolto positivo in termini di riforma e di maggiore efficienza dell’amministrazione finanziaria, in tutte le sue articolazioni centrali e periferiche. La consapevolezza delle dimensioni immani di tutti questi problemi non deve, ovviamente, distoglierci dall’impegno per avviarli a realistica soluzione, anche se non possiamo nasconderci la valenza di lungo periodo che tale impegno fatalmente comporterà.  Ridurre l’onere degli interessi sul debito pubblico – Nell’ambito dei nuovi assetti della finanza pubblica, l’obiettivo della riduzione del disavanzo annuale – pur ottenuto con riduzione della spesa improduttiva e adeguata razionalizzazione delle entrate tributarie – non sarà sufficiente, se non verrà affiancato da una graduale contrazione dello stock di debito statale. Questa contrazione potrà derivare indirettamente dal progressivo contenimento dell’onere per il servizio interessi di tale debito, il quale è ormai la quota di gran lunga prevalente del deficit di parte corrente del bilancio statale, a fronte della continuativa politica di avanzi primari di questi ultimi anni che ne ha cancellato le altre componenti. Ma tutto ciò non sarà sufficiente, se non si troverà un modo più accelerato di aggredire la montagna del debito accumulato. Questo obiettivo si dovrebbe realizzare anche con il costituito fondo per l’ammortamento del debito pubblico, la cui alimentazione – essendo gli avanzi primari destinati ad aggredire il peso del servizio interessi – non potrà che essere realizzata attraverso entrate patrimoniali, essenzialmente acquisite con la vendita di beni patrimoniali dello Stato. Ecco, dunque, lo spazio destinato alle privatizzazioni, di cui da tempo si parla.  PRIVATIZZAZIONI: CREARE EFFICIENZA. – Il problema delle privatizzazioni dei beni dello Stato e delle imprese pubbliche in Italia è stato impostato, all’inizio, in termini essenzialmente ideologici, cioè come espressione di una specie di liberismo acritico, espresso anche da esigenze innegabili di moralizzazione (distruggere uno degli strumenti di base della partitocrazia corrotta e degenerata). Oggi, con maggiore maturità e riflessione, le privatizzazioni vanno viste non solo come strumento di entrata patrimoniale per lo Stato, ai fini della riduzione dello stock di debito pubblico, ma anche come occasione per rafforzare e proiettare meglio nel futuro il peculiare modello di sviluppo dell’economia e della società italiana. Illusorio e fuorviante sarebbe, infatti, limitarsi a considerare la vendita ai privati dei beni dello Stato solo dal punto di vista dell’entrata patrimoniale atta a ridurre il debito pubblico. Se, infatti, non si asciuga progressivamente il disavanzo annuale, derivante dal servizio interessi, con una politica di rigore monetario e fiscale e con il sostegno della ripresa economica e produttiva, la vendita dei “gioielli di famiglia”, sarebbe comunque sempre insufficiente, capace solo di impoverire tendenzialmente il Paese. Cogliere, invece, l’occasione delle privatizzazioni per ammodernare e rendere più efficiente il nostro apparato produttivo, per aprirlo con gradualità e giudizio ad una maggiore internazionalizzazione, senza con ciò svendere i sacrosanti interessi nazionali: questo è lo scopo che qualifica il processo delle privatizzazioni, pur non rinnegando le finalità di risanamento della finanza pubblica che esso deve sempre proporsi.  Pertanto, il processo di privatizzazione di beni e imprese del settore pubblico – che nel suo sviluppo non potrà non abbracciare necessariamente diversi anni – dovrà essere inserito in un disegno strategico chiaro riferito all’intera situazione del Paese. Così, la vendita di proprietà immobiliari dello Stato (si pensi a quelle delle Ferrovie o alle caserme delle Amministrazioni militari) non potrà prescindere certamente dal suo inserimento, nelle varie località di ubicazione dei cespiti, in organici disegni di assetto territoriale (piani regolatori e varianti agli stessi; piani paesistici; verifiche di impatto ambientale o quant’altro), per evitare che le privatizzazioni di tali beni patrimoniali siano occasione di operazioni speculative massicce e difficilmente controllabili. Così, ancora, le vendite nel settore delle imprese fornitrici di servizi di pubblica utilità dovranno essere governate – come, del resto, prescrive ormai la legge recentemente approvata dal Parlamento – da garanzie riguardanti i contenuti delle “golden shares” riservate al soggetto pubblico; da vincoli (sulle tariffe e sulla qualità dei servizi forniti all’utenza) assegnati al controllo delle varie “Authorities”; dal sistema delle votazioni degli azionisti nelle società ad azionariato diffuso eredi delle aziende pubbliche dimesse (voti di lista, voti per corrispondenza o per delega, ecc.); dai vincoli antitrust (fatti salvi gli interessi nazionali, che impongano il mantenimento di unitarietà dell’azienda da collocare sul mercato: si pensi all’ENEL o all’ENI). Altro aspetto, che condizionerà certamente per un tempo non breve il processo di privatizzazione delle imprese pubbliche, riguarda la capacità del nostro mercato finanziario interno a recepire il collocamento di masse ingenti di titoli azionari, destinati in generale a fornire rendimenti annui non comparabili con quelli assai più alti dei titoli del debito pubblico (almeno fino a quando questo non abbia cominciato a ridurre i suoi tassi per il graduale attenuarsi della massa accumulata, in conseguenza della lotta al disavanzo di bilancio).  Ecco perché, in gran parte, sembra oggi abbastanza artificioso il dibattito sulla preferenza fra il “nocciolo duro”, per il controllo delle società privatizzate, e la società a azionariato diffuso governata dal management. Le operazioni di dismissioni effettuate finora in Italia hanno in pratica, fatto prevalere solo la prima soluzione, confinando l’azionariato diffuso in una funzione sostanzialmente ancillare rispetto a “noccioli duri” (anche non palesi), che finiscono per controllare, per esempio, due ex banche IRI con quote azionarie complessivamente assai modeste.  NECESSITÀ DI SVILUPPO DEGLI INVESTITORI ISTITUZIONALI. – Manca, dunque, in Italia la funzione, insostituibile per un mercato finanziario maturo, degli investitori istituzionali (in particolare, i fondi pensione privati) che in altri Paesi industrializzati avanzati svolgono da tempo una preziosa opera di controllo e di stabilizzazione dei corsi azionari. La legge delega di accompagnamento alla legge finanziaria 1995 prevede di colmare questa grave lacuna, ma per fare ciò occorrerà tempo ed esperienza. Ecco perché realisticamente dobbiamo non condannare a priori la pratica dei “noccioli duri” per il controllo delle società privatizzate o in via di privatizzazione, soprattutto se questa pratica concorre ad impedire scalate speculative e selvagge al capitale delle stesse e se, in questo modo, si tutelano interessi nazionali strategici, tesi ad evitare la loro sudditanza rispetto a più forti interessi stranieri. Si dice questo non tanto per retrogrado nazionalismo economico, che sarebbe fuori luogo nel contesto della integrazione fra i mercati finanziari nello spirito di Maastricht, quanto perché i maggiori paesi industrializzati della UE hanno da tempo varato norme e procedure in grado di impedire incursioni non gradite di gruppi stranieri sui loro mercati. Non si vede, dunque, perché anche l’Italia non debba tutelare adeguatamente i propri interessi nazionali contro analoghi pericoli, in vista del suo lungo e complesso programma di privatizzazioni.  LA PARTECIPAZIONE. – L’avvento degli investitori istituzionali e dei fondi pensione nazionali sul nostro mercato finanziario consentirebbe, infine, di consolidare e rendere efficace la partecipazione dei dirigenti e dei dipendenti al capitale e alla gestione delle stesse imprese pubbliche da privatizzare. Questo e un traguardo che altri paesi europei hanno già largamente raggiunto da tempo, mentre da noi la lunga notte dell’ideologia marxista, finora prevalente nel movimento sindacale, nonché le suggestioni catto-comuniste hanno impedito e ancora impediscono analoghi e adeguati sviluppi nel medesimo campo. Il principio della partecipazione, accanto a quello della solidarietà, è una costante bandiera della Destra sociale che qui vogliamo ribadire, denunciando le responsabilità, anche in questo settore, della Triplice sindacale legata al passato partitocratico del Paese, che ci siamo appena lasciati alle spalle. Alleanza Nazionale ritiene che la partecipazione delle categorie dei lavoratori alla gestione dei processi economici non si esaurisca comunque solo nel coinvolgimento di queste categorie, nella proprietà azionaria, attraverso i fondi pensione, gli investitori istituzionalizzati e l’azionariato diffuso. Per AN il lavoro è soggetto e non oggetto dell’economia. Quindi al Lavoro in quanto tale, anche senza passare attraverso l’acquisizione azionaria di quote di capitale, deve essere riconosciuto il diritto di intervenire sulle scelte economiche.  Il principio di partecipazione può essere realizzato richiamandosi agli articoli 99 e 46 della Costituzione, rimasti inattuali durante la Prima Repubblica. Dell’art. 99, che prevede di realizzare nel CNEL una terza Camera delle categorie e delle competenze, con funzioni di consulenza, va sviluppato il contenuto effettivo per il Parlamento e il Governo. Le libertà reali non si esauriscono nei diritti e nelle libertà dell’individuo isolato ma si estendono alle dimensioni comunitarie negate a partire dalla Rivoluzione Francese. Si tratta di ritornarvi istituendo a livello sia regionale che comunale delle Assemblee delle Libertà associative e delle Competenze, ove i rappresentanti delle associazioni di categoria e di volontariato, delle espressioni comunitarie, dei sindacati, insieme a personalità chiamate per chiara fama a portarvi il contributo della specifica competenza, possono confrontarsi i poteri locali. Altra direttrice d’impegno è sull’art. 46 – partecipazione dei lavoratori alla gestione delle imprese – rimasto per mezzo secolo inerte per mancanza di norme d’applicazione. L’articolo 46 richiede che la collaborazione dei lavoratori alla gestione delle imprese si svolga “in armonia con le esigenze della produzione”, condizione che fu difficile assicurare sino a quando una parte rilevante del mondo dei lavoratori non ammetteva doveri di lealtà verso il sistema produttivo proponendosi di rovesciarlo. Venuta meno la prospettiva rivoluzionaria marxista, l’ingresso di rappresentanti dei lavoratori nei Consigli di amministrazione di grandi imprese non solo non deve più suscitare timori, ma diventa necessario nella prospettiva della “qualità totale”, che richiede un maggiore coinvolgimento dei dipendenti divenuti collaboratori nella produzione. In Germania la Mitbestimmung (co-decisione) è applicata da anni in tutte le imprese con più di duemila dipendenti, ove i consigli di amministrazione (o di vigilanza) comprendono le rappresentanze paritetiche degli azionisti e dei dipendenti. Il sistema tedesco è raccomandato al resto d’Europa dalla V Direttiva europea. Una sua iniziale applicazione si trova nella Legge Balladur che in Francia prevede la riserva di uno o due posti ai rappresentanti dei dipendenti nelle imprese privatizzate. Il principio è stato rilanciato in un documento del Dipartimento socioeconomico presentato al Governo Berlusconi prima della ripresentazione del decreto sulle privatizzazioni. Si tratta adesso di rilanciare questa proposta, facendone oggetto di autentica battaglia parlamentare in vista della nuova ondata di privatizzazioni a cui il Governo Dini si accinge a porre mano.  In tutto questo è essenziale la ridefinizione e il rilancio del ruolo del sindacato all’interno della società italiana. Alleanza Nazionale deve impegnarsi nella costruzione di un polo sindacale che si contrapponga alla demagogia strumentale della Triplice, rivendicando alle organizzazioni di rappresentanza dei lavoratori un ruolo attivo per individuare le linee di trasformazione della struttura sociale ed economica italiana. Si tratta insomma di trasformare, non solo a parole ma nelle scelte concrete, il sindacato da strumento di pura rivendicazione in soggetto di partecipazione, di elaborazione di progetti economici integrati, in promotore di iniziative volte alla ripresa dell’occupazione e al risanamento dell’economia del Paese.   Politica dell’occupazione.  Solidarietà e partecipazione non possono non essere due aspetti fondamentali della stessa politica di sviluppo economico e sociale dell’Italia, per la quale la variabile dell’atteggiamento sindacale e stata sempre un elemento determinante. Anche nella domanda e offerta di lavoro si inserisce la logica del mercato, ma ormai tutte le società capitalistiche più avanzate e democratiche riconoscono che, nel caso della forza lavoro, e ben difficile parlare di un fattore produttivo come tutti gli altri e tanto meno si può parlare di una merce. Il mercato del lavoro oggi è, dunque, tutelato dal lato dell’offerta da un sistema di organizzazioni sindacali, chiamate a svolgere una necessaria e centrale azione di difesa degli interessi degli occupati, senza dimenticare quelli dei lavoratori già in stato di quiescenza o quelli in cassa integrazione, ma soprattutto gli interessi dei giovani in cerca di occupazione.  Non sempre, però, il movimento sindacale italiano – egemonizzato per quasi cinquanta anni dalla Triplice, che ha operato assai spesso come docile cinghia di trasmissione dei partiti cosiddetti dell’ ”arco costituzionale” – si è impegnato per conciliare gli interessi (talora contrastanti) delle citate tre componenti del mondo del lavoro. In molti casi, la Triplice ha esaltato la difesa degli occupati, trascurando quella delle altre componenti e, in particolare, quella dei giovani in cerca di occupazione: se oggi in Italia abbiamo una disoccupazione pari all’1112 per cento della popolazione attiva (con punte assai più alte nel Mezzogiorno, fino al 2025%), lo dobbiamo anche alla politica passata della Triplice (CGIL CISL UIL), tutta protesa alla difesa dei soggetti già sindacalizzati. Se oggi abbiamo l’INPS ed altri enti previdenziali al dissesto, ciò si deve non solo alla politica irresponsabile dei governi del passato, ma anche alla sfrenata politica di potere della Triplice sindacale che ha sempre egemonizzato i vertici della previdenza, salvo poi celebrare scioperi generali contro i tagli alle pensioni. Occorre, dunque, ripensare oggi seriamente – proprio per tutelare esigenze sociali insopprimibili – a tutta la politica del lavoro e dell’occupazione. Bisogna, infatti, attuare quella parte della nostra Costituzione che, in particolare, riguarda i sindacati e i rapporti di lavoro: specificamente, gli articoli 39 e 40. Essi furono voluti proprio dai partiti egemoni nella Assemblea Costituente, ma non sono ancora stati attuati, o sono stati attuati male. Norme come quella sul riconoscimento giuridico dei sindacati (surrogata dall’equivoca formula dei “sindacati maggiormente rappresentativi”, che ha giustificato inique discriminazioni e non ha consentito né verifiche veritiere ne revisioni obiettive sulla consistenza degli iscritti).  La politica della concertazione fra governo, imprenditori e sindacati, fuoriuscendo dagli aspetti di degenerato consociativismo raggiunti nella Prima Repubblica, deve essere ricondotta, secondo la Destra, all’obiettivo originario, che era quello di avviare una concreta ed equa politica dei redditi. Deve essere quindi sottoscritto un nuovo accordo tra tutte le parti sociali, che risolva il problema della trasparenza delle relazioni industriali attraverso una revisione della normativa sulla rappresentanza sindacale, non più basata su logiche partitiche e lottizzatorie, nel quale trovino spazio forme di sorveglianza sulle tariffe dei servizi di pubblica utilità ed i problemi della partecipazione e della solidarietà sociale.  Questo non certo per riannodare i lacci e i lacciuoli che imbrigliavano il mercato nella Prima Repubblica, ma per calare questa logica anche nella realtà della difesa della persona umana e del contributo da tutti fornito al bene comune. Ciò non significa, tuttavia, negare la necessità di una nuova regolamentazione del rapporto di lavoro che, nella nostra società di capitalismo maturo, restituisca a tale rapporto flessibilità di orario, di prestazioni e di retribuzioni correlate. Infatti, in una società come la nostra, ad alto tasso di invecchiamento della popolazione e pure ancora con un forte coefficiente di disoccupazione giovanile, la flessibilità nell’utilizzo del lavoro e, quindi, anche la mobilità dello stesso, sono requisiti essenziali per impostare una valida politica di riassorbimento, specie nel Mezzogiorno, delle masse giovanili ancora in cerca di occupazione ovvero sottoccupate (cioè utilizzate a bassi livelli di produttività). Ovviamente questi risultati possono essere raggiunti solo attraverso l’elevazione del tasso di scolarizzazione e di formazione professionale dei lavoratori che, diversamente, non avrebbero alcuna speranza o possibilità di ricollocarsi sul mercato del lavoro. Altro aspetto della politica del lavoro, che dovrà essere oggetto di concertazione tra le forze sociali, e quello della riqualificazione professionale dei soggetti via via espulsi dai processi produttivi per ragione dell’evoluzione tecnologica e, quindi, per ragioni della più accentuata competizione sul mercato interno e internazionale. In questo campo – come già detto in precedenza per quanto riguarda la crescita dell’occupazione nelle aree deboli – occorrerà un utilizzo delle risorse finanziarie statali e regionali, nonché di quelle derivanti dal Fondo Sociale Europeo, tale da impedire le inefficienze e gli sprechi spesso verificatisi nel passato. La più ridotta disponibilità di risorse, che possibilmente si potrebbe registrare in questo campo, dovrebbe spingere a conseguire risultati più elevati in termini di istruzione permanente del lavoro dipendente e autonomo; così da affrontare meglio – a livello di imprese – le crescenti sfide del mercato.   Politica finanziaria e del credito.  I problemi delle privatizzazioni di beni e di imprese del settore pubblico – anche per le loro connessioni con il grado di maturità e di efficienza del nostro mercato finanziario e, in genere, dei canali attraverso i quali il risparmio nazionale viene impiegato nelle attività produttive – richiamano consequenzialmente i nodi strutturali che ancora caratterizzano in Italia tutto il settore dell’intermediazione finanziaria e dei rapporti fra il sistema creditizio e quello delle imprese.  Il consociativismo della Prima Repubblica, unitamente al tradizionale potere capitalistico dei maggiori gruppi, per tanto tempo nelle mani di poche grandi famiglie, hanno impedito negli ultimi decenni uno sviluppo equilibrato e moderno di tutti i canali di intermediazione finanziaria alternativa a quello del credito a breve, medio e lungo termine. Ciò ha penalizzato soprattutto le piccole e medie imprese, titolari di un potere tradizionalmente debole verso le banche e non sempre in grado di sostituire l’accesso al credito con una adeguata capacità di autofinanziamento o col ricorso al mercato azionario.  SVILUPPARE LA PROPRIETÀ AZIONARIA.– Il potere democristiano e socialista, infatti, ha per decenni tenuto in pugno saldamente il controllo sui vertici delle banche, prevalentemente in mano pubblica (o dell’IRI, o del Tesoro o degli enti regionali e locali), oppure in mano a strutture cooperative governate dal management e dalle oligarchie del sindacalismo rosso e bianco. La DC e il PSI, dunque, non avevano alcuna convenienza che si sviluppassero – attraverso la Borsa o gli investitori istituzionali, come per esempio i fondi pensione privati canali di finanziamento alternativi a quello del credito. Lo stesso interesse hanno avuto i grandi gruppi industriali e finanziari privati, pur quotati in Borsa. Essi infatti, non hanno visto mai di buon occhio la crescita in Italia di un forte e autonomo mercato dei titoli azionari, sia come numero di titoli trattati, sia come entità complessiva delle contrattazioni, perché in tal modo hanno potuto mantenere – in capo ad alcune grandi famiglie – il controllo delle loro società possedendone quote del capitale relativamente modeste, oppure stringendo patti di sindacato (di blocco, di voto, o di consultazione) particolarmente stringenti, ovvero ancora governandole con intrecci azionari capaci di creare solidarietà e convergenze di interessi (i cosiddetti “salotti buoni”).  Infine, nemmeno le opposizioni di sinistra hanno avuto un serio interesse allo sviluppo in Italia di un mercato finanziario autonomo e moderno. Prima (quando erano più fortemente ideologizzate), perché ciò avrebbe favorito l’odiata economia sociale di mercato. Poi – in pieno consociativismo con la DC – perché anche la sinistra era entrata nella spartizione del potere bancario. Inoltre, il PCI-PdS ha avuto sempre interesse a sviluppare il radicamento sul territorio (soprattutto nelle regioni “rosse”: Emilia Romagna, Toscana e Umbria) e il continuo rafforzamento finanziario (attraverso la totale esenzione da IRPEG e ILOR dei loro utili portati a riserva indivisibile e, quindi, a capitale) del suo forte sistema delle cooperative di produzione e lavoro e di consumo. Esse così si sono rese capaci di competere sul mercato, in posizione di indebito privilegio, anche nel campo del proprio approvvigionamento finanziario.  BASTA COL CARTELLO BANCARIO. – Per tutte queste ragioni, quindi, le banche hanno di fatto rappresentato quasi il solo canale di finanziamento del nostro sistema produttivo. Il che spiega – soprattutto nei periodi di recessione congiunturale – sia l’alto tasso di copertura del capitale investito delle imprese con l’indebitamento (cioè con il capitale di terzi anziché col capitale proprio), sia l’elevato livello delle sofferenze bancarie, dovute all’esposizione degli istituti creditizi verso operatori fortemente vulnerabili rispetto alle crisi dei loro mercati e settori di attività. Inoltre, questa egemonia quasi assoluta del credito nel finanziamento delle attività produttive, specie piccole e medie, ha favorito per lungo tempo (in pratica, fino alla liberalizzazione dei movimenti di capitali e a livello europeo, anche in conseguenza dell’accordo di Maastricht) il mantenimento di fatto di un cartello bancario assai stringente in materia di tassi, di aperture di credito e di garanzie reali da richiedere agli affidati, nonché di condizioni per il rientro dagli affidamenti. Questo cartello bancario, d’altra parte, non ha certo favorito la competitività e l’ammodernamento gestionale dei servizi alla clientela da parte del nostro sistema creditizio, imponendo ad esso costi generali e del personale particolarmente elevati, nonché livelli di organici spesso assai pletorici e con produttività per addetto assai bassa.  Infine, il cartello bancario ha favorito il mantenimento di un sistema di imprese creditizie fortemente polverizzato sul territorio, con forme di localismi spesso esasperati e dimensioni aziendali in genere mediamente inferiori rispetto a quelle esistenti negli altri paesi industrializzati, con i quali l’Italia deve competere.  STRATEGIA DEI FONDI PENSIONE. – Oggi, però, con l’evoluzione della situazione economica nazionale e internazionale; con l’applicazione in Italia della legge n. 356/1990 che ha favorito scorpori, fusioni e concentrazioni di istituti di credito, consentendo un regime amministrativo e tributario agevolato; con l’abolizione del potere di nomina dei vertici delle banche pubbliche da parte del Comitato interministeriale del credito; con la totale uscita dell’IRI dal capitale di COMIT e CREDIT e con l’inizio del processo di privatizzazione di alcune banche controllate dal Tesoro (per esempio, l’I.M.I.): con tutti questi rivolgimenti, dunque, il panorama del sistema creditizio italiano sta mutando rapidamente. Nel contempo, la presentazione di una legge delega sulla riforma del sistema pensionistico pubblico e il varo effettivo dei fondi pensione privati consentiranno (si spera rapidamente) di rilanciare l’intero mercato finanziario italiano. La creazione di canali alternativi rispetto al credito bancario per il finanziamento delle nostre attività produttive non è più confinata ad un futuro remoto e nebuloso: la stessa ripresa economica in atto e il rilancio delle nostre esportazioni saranno probabilmente forti stimoli per l’accelerazione di questa tendenza. Naturalmente, ancora molto resta da fare. Fusioni e concentrazioni vanno continuate per creare imprese creditizie forti e competitive, senza rinunciare per questo al radicamento territoriale, che potrebbe essere conservato col mantenimento di formali autonomie aziendali, pur mettendo a fattore comune gestioni di spese generali, costi di sistemi informatici e di sicurezza più moderni ed efficienti, oneri di personale resi meno gravosi per compattamento di organici e conseguente aumento di produttività per addetto. In questo senso, occorre integrare sempre più le piccole casse di risparmio e le vecchie casse rurali e artigiane intorno ad organismi centrali, ubicati a livello regionale o interregionale, se non a livello nazionale, che siano capaci di fornire a tutti gli aderenti servizi comuni veramente efficienti e a costi competitivi. Pensiamo soprattutto, oltre che ai servizi generali anzidetti, a quelli di “merchant banking” e di tutoraggio e monitoraggio delle piccole e medie attività produttive assegnatarie di fidi nelle varie parti del territorio di riferimento e bisognose di assistenza sui loro mercati e settori di attività. E ciò, anche per sottrarle ai rischi di cadere nella spirale dell’usura e per generare al loro interno una selezione naturale di classe imprenditoriale, nonché di competitività e modernità degli impianti.  DIFFONDERE LE BORSE LOCALI. – Bisognerà pensare, poi, a forme di Borse locali, magari legate alle Camere di Commercio (da riformare a loro volta urgentemente, come già detto in precedenza), presso le quali – con le dovute garanzie ed adeguati controlli – medie e piccole imprese possano collocare loro quote di capitale di rischio o titoli di indebitamento a lunga scadenza con emissioni di azioni, obbligazioni o carte commerciali a circolazione più o meno limitata.  Occorre, infatti, predisporre strumenti e prodotti finanziari che consentano alle piccole imprese di raggiungere – in un processo selettivo continuo operato dal mercato – la media dimensione, ovvero alle medie imprese di conseguire dimensioni maggiori, ricorrendo a forme societarie e a canali di finanziamento via più sofisticati man mano che i loro processi di crescita si realizzano. La vitalità di un sistema economico si giudica anche dalla mobilità del numero e nelle dimensioni delle imprese e degli operatori che lo costituiscono.  POLITICA BANCARIA PER LO SVILUPPO. – Da questo punto di vista, dovrebbe avere anche un ruolo significativo l’avvio della privatizzazione nel settore delle banche pubbliche locali, soprattutto delle piccole e medie casse di risparmio e banche del monte, che il decreto legislativo 20XI1990, n. 356 ha consentito o consentirebbe di scorporare dalle loro fondazioni proprietarie, enti senza fine di lucro. La recente (novembre 1994) direttiva del Ministro del Tesoro in tema di parziale vendita dei patrimoni delle fondazioni va nel senso di sviluppare i concetti già espressi con la legge n. 356. La vendita, infatti, da parte delle fondazioni, di una quota anche rilevante del capitale delle società bancarie da esse controllate, avrebbe a livello locale benefici risultati, anche indipendentemente dai processi di concentrazione o di integrazione prima descritti. Infatti, dal lato delle fondazioni proprietarie, lo smobilizzo di parte dei loro ingenti patrimoni, con la cessione a gruppi privati locali talvolta anche molto liquidi e dinamici, consentirebbe di realizzare redditi annuali più consistenti, da destinare agli scopi benefici e caritativi propri dei loro statuti. E ciò, specie se l’ingresso del capitale privato locale si accompagnasse ad una qualche corresponsabilità gestionale dello stesso, capace di accrescere l’efficienza dell’azienda bancaria e la sua profittabilità operativa nel territorio di riferimento. Dal lato dell’economia nazionale, poi, l’afflusso di liquidità alle fondazioni, a seguito della messa sul mercato di parte del loro patrimonio bancario, consentirebbe di rendere disponibili spesso ingenti capitali, che le fondazioni stesse potrebbero reinvestire, a livello locale, in realizzazioni di infrastrutture con interesse collettivo, da dare in concessione ad operatori privati. Questi, con i canoni pagati, potrebbero (insieme ai dividendi del residuo capitale bancario) fornire alle fondazioni medesime mezzi talvolta consistenti per i loro scopi istituzionali. Si pensi, ad esempio, agli enormi programmi di restauro e valorizzazione di beni culturali, dei quali e ricchissimo tutto il territorio italiano e per i quali lo Stato e i governi locali stessi non hanno quasi mai adeguate capacità di intervento, mentre le fondazioni delle casse di risparmio potrebbero finanziarli in tutto o in parte, realizzando cosi i loro scopi non di lucro.  Vi è, dunque, tutta una miniera di idee per rinnovare e rendere più efficiente il sistema bancario e finanziario italiano. Con ciò si tratterebbe di assecondare il modello di sviluppo del nostro Paese, onde renderlo capace – nello spirito di Maastricht e per il rafforzamento della stessa UE – di accelerare il processo di risanamento della nostra finanza pubblica: eredità pesante (ma certamente suscettibile di graduale superamento) del vecchio consociativismo e della Prima Repubblica. La Destra politica e sociale deve impegnarsi a favorire il conseguimento di tutti questi traguardi ambiziosi ed esaltanti come nuova e sana forza di governo, che vuole dimostrare l’essenzialità del “primato della politica”, non per gestire un potere fine a se stesso, ma per realizzare in concreto le vere aspirazioni di rinascita dell’Italia.  UN NUOVO RUOLO PER LA BANCA CENTRALE. – Per orientare l’insieme di questi interventi talvolta radicali, che potranno investire nei prossimi anni il nostro sistema finanziario e creditizio, giocherà ancora un ruolo determinante e strategico la nostra Banca centrale. Da questo punto di vista, dunque, dovrà essere anzitutto ribadita e rafforzata l’autonomia del nostro Istituto di emissione nel governo generale della moneta, pur con tutti quegli affinamenti, anche di carattere legislativo e costituzionale, che si ritenessero necessari. In ogni caso, il ruolo della Banca d’Italia – nel controllo delle evoluzioni previste nel sistema finanziario e bancario nazionale – non potrà più essere quello di una rigida amministrazione dell’esistente, come avveniva in passato, quando era ancora in pieno vigore la legge bancaria del 1936, esisteva uno stringente cartello bancario e una totale assenza di autonomia degli istituti di credito italiani in materia di politica degli sportelli.  Oggi, la liberalizzazione dei movimenti di capitali nell’ambito dell’Unione Europea, nonché la tumultuosa apertura dei mercati finanziari ai processi di fusione, concentrazione e ristrutturazione delle aziende bancarie assegnano alla banca centrale nazionale un compito più di controllo che di guida, più di sorveglianza generale che di impulso. In questo nuovo clima, la Banca d’Italia dovrà operare costruendosi in qualche caso compiti più complessi e articolati rispetto a quelli del passato, in collegamento con la CONSOB e l’Autorità Antitrust. Dovrà rafforzare, nel contempo, le sue connessioni funzionali con le altre banche centrali dell’UE, ovviamente in vista dei traguardi fissati per fine secolo dal Trattato di Maastricht, pur con tutti i limiti e le incognite che ancora si accompagnano a tali traguardi quanto ai tempi e ai modi del loro raggiungimento.    CAPITOLO SESTO.   AN, “PARTITO” DEGLI ITALIANI.  La prima Repubblica nacque sulle lacerazioni della guerra civile ed è proseguita per lungo tempo sulle divisioni della “guerra fredda”. Prima la rottura istituzionale tra monarchici e repubblicani, poi quella ideologica tra comunisti e anticomunisti, quindi quella giovanile culminata nei durissimi scontri degli anni Settanta, per alcuni nell’eversione e nel terrorismo. La prima Repubblica separava gli italiani, viveva di divisioni e sulle divisioni; era imperniata sulla logica della “diga” e dello scontro permanente perché l’intera Europa era spaccata, separata dal muro. In questo contesto i partiti vivevano in compartimenti stagni, gli iscritti erano “militanti”, cioè militari di una parte in perenne “guerra” con altri “militanti”; le sezioni governavano i quartieri, le vie, i borghi, le città in ogni municipio una bandiera, in ogni partito una Patria. La caduta del muro di Berlino ha provocato anche la caduta dei muri di casa nostra. Ma mentre altrove ciò determinava la rinascita della coscienza nazionale, frantumando gli stati artificiali (URSS, Cecoslovacchia, Jugoslavia, e ricomponendo gli stati naturali (Germania, Russia, Paesi Baltici, ecc.), in Italia sembrava attivarsi un meccanismo contrario, distruttivo dell’identità nazionale. Al Nord, nella parte più ricca e forte, si affermava il desiderio di tagliare i ponti con la parte meno ricca e più debole; significativo lo slogan di “Forza Etna” che apparve in molte zone del Veneto e della Lombardia quando l’eruzione del vulcano siciliano minacciava i paesini etnei. Alle divisioni ideologiche che avevano lacerato il Paese stava sostituendosi la divisione geografica, da alcuni considerata addirittura come separazione etnica. La Lega Nord ha rappresentato compiutamente questo processo di dissoluzione delle vecchie dicotomie politiche e di riaggregazione in nuove dicotomie territoriali. Il partito non più come parte ideologica ma come parte geografica. Il partito della prima Repubblica, tutti, nessuno escluso, era in tal senso totalitario, si era sostituito alla Nazione; anzi, i partiti nel loro complesso non si limitavano, come legittimo, a rappresentare e governare, ma occupavano lo stato e le sue istituzioni. Ciascuno rappresentava una parte, a tal punto delimitata da essere stabile, immutabile nei decenni; ma ciascuno credeva di racchiudere in sé tutta la comunità nazionale, anzi pretendeva di essere la Patria. E tale probabilmente lo era per militanti e iscritti, spesso per gli elettori: voto di appartenenza, si disse; certo, perché nelle urne si rinnovava il rito di appartenenza, con tutto ciò che poi ne sarebbe derivato (appartenenza ideologica, quindi clientelare, quindi lottizzazione), e non come dovrebbe essere, una scelta tra idee e programmi, di volta in volta elaborati e proposti.  Nella fase piena della prima Repubblica i partiti ormai radicati nelle coscienze e nelle generazioni, erano quindi tutti, nello stesso tempo, partiti “leninisti” e partiti di “massa”.  Nel senso che possedevano una classe dirigente che si considerava ed operava come avanguardia oligarchica e nel senso che le loro strutture, per quanto piccolo fosse l’elettorato, erano comunque sempre strutture di massa, ramificate nel territorio, con sezioni, militanti, iscritti. E proprio come accadeva in campo internazionale, anche in Italia, Est ed Ovest, i due blocchi, praticavano la “guerra fredda”, spesso per interposta persona, ma amministravano insieme. Consapevoli che nessuno era in condizione di sconfiggere l’altro, essi convissero ripartendosi le istituzioni e sulle istituzioni. Nacque così la Patria dei partiti, caso unico in tutta Europa.  Al tramonto della prima Repubblica, quando i partiti ideologici stavano per essere travolti dal crollo del muro di Berlino, cioè dal crollo del comunismo che avrebbe determinato anche il crollo di Tangentopoli, si afferma l’idea del partito-Patria, cioè della rappresentanza di interessi geografici (o etnici, linguistici, culturali): nascono le varie leghe, sulle quali poi prevale, per annessione, la Lega Lombarda. Esso interpreta appieno l’ultima fase della prima Repubblica – dalla contrapposizione ideologica alla contrapposizione geografica – e proprio per questo assume la forma piena di partito “leninista” e di “massa”. In tal senso, si contrappone ai vecchi partiti ideologici (né destra, né sinistra bensì nord contro sud) ma ne ricalca le forme organizzative accentuandone il controllo verticistico: il partito degli attacchini è ovviamente l’esaltazione massima della appartenenza, il giuramento di Pontida consacra il partito-Patria.  È tra la fine del ‘92 ed i primi mesi del ‘93 che comincia a prendere corpo, in parti diverse della nazione, l’esigenza di un nuovo risorgimento. Il progetto di AN si configura subito in contrapposizione al sistema partitocratico che volgeva al termine (e che cercava di ripiegare sulla coalizione di Sinistra perché il Pds rappresentava l’ultimo baluardo della prima Repubblica), quale soluzione di segno opposto rispetto a quella prospettata dalla Lega. Alleanza Nazionale nasce come forza di ricomposizione nazionale, come partito degli italiani che si contrappone tanto all’Italia dei partiti che è travolta dalle inchieste giudiziarie quanto al partito-Patria che nega il concetto di Italia. Si afferma in coalizione non certo casuale con Forza Italia, perché nella Società civile cresce il bisogno di riaffermare l’identità nazionale e la coscienza di far parte di una comunità radicata nella storia.  In tal senso Alleanza Nazionale è certamente una forza politica e come tale rappresenta idee, valori, interessi ma non vuole costituire una forza chiusa. Il congresso è il primo della seconda Repubblica e da plasticamente il segno di come possa nascere una forza politica contemperando le esigenze della rappresentanza e della partecipazione. Ci saranno delegati delle sezioni del MSI-DN, in rappresentanza degli iscritti ma ci saranno anche i delegati dei circa duemila circoli di AN che si sono costituiti in pochi mesi e che sono espressione diretta delle istanze della società civile. Rappresentanza e partecipazione saranno anche alla base della nuova forma organizzativa, che quindi sarà “aperta” ai contributi esterni, in continuo dialogo con i movimenti e le associazioni, con le comunità che operano nel territorio e con le categorie del mondo del lavoro e delle professioni, ma non “leggera”, nel senso che essa opererà in ogni momento e ad ogni livello della vita politica, civile, sociale e associativa, non solo in quella elettorale.  Non crediamo nel partito degli elettori ma nel partito dei cittadini, cioè in una forza politica che agisce, vive, pensa, partecipa non solo nella fase elettorale ma anche nella fase della decisione e del governo. Per questo, la nuova struttura organizzativa dovrà sviluppare il massimo di partecipazione, non solo propaganda, ma anche elaborazione e proposte. Essa avrà una forma presidenzialista e sarà, nel contempo, ramificata sul territorio, per rappresentarne le istanze politiche, e diffusa negli ambienti e nelle categorie, per rappresentarne le istanze sociali, gli interessi e i valori. In tale prospettiva, pur essendo un unico soggetto politico, essa potrà prevedere la possibilità di “collegare” organizzazioni e associazioni che abbiano una propria vita autonoma.  In tutta Europa, è rinato il desiderio di partecipare; si riaffermano i diritti delle persone e dei popoli. Tra il cittadino e lo Stato ci sono comunità, ordini, professioni, aggregazioni di valori e di interessi; c’è la famiglia, ma anche la scuola e l’ambiente di lavoro; il cittadino non è solo elettore, deve poter partecipare in ogni momento ai processi decisionali: proporre, contribuire, scegliere. Solo in questo modo si può vivificare la proposta politica e rinnovare la classe dirigente.  [1]  [1] Questo file è stato prelevato dalla Homepage Internet di Alleanza Nazionale  HTTP://WWW.ALLEANZA-NAZIONALE.IT  Versione elettronica redatta il 05 giugno 1996. Liberamente distribuibile. Vietato apporre modifiche o aggiunte. Vietata la distribuzione a scopo di lucro.  Per il WWW Team / Alleanza Nazionale:  LUCA SAMBUCCI  e-mail: Luca.Sambucci@alleanza-nazionale.it",NA,NA
